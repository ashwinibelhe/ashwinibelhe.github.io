<html>
<head>
<meta http-equiv="content-type" content="text/html; charset=utf-8">
<title>सत्संगधारा - आदिमहाराष्ट्रकवि व महासाधु श्रीमुकुंदरायकृत  - विवेकसिंधु - पूर्वार्ध - प्रकरण ६ वे  -  स्थूल देहकथन. </title>
<link rel="stylesheet" type="text/css" href="../css/vsindhu.css">
<a name="top"></a>
</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../upa/intro-upa.htm">प्रस्तावना</a></li>
		<li><a href="../upa/intro-dasho.htm">दशोपनिषदे</a></li>
		<li><a href="../upa/intro-vaishnavo.htm">वैष्णव उपनिषदे</a></li>
		<li><a href="../upa/intro-shaiva.htm">शैव उपनिषदे</a></li>
		<li><a href="../upa/intro-shakta.htm">शाक्त उपनिषदे</a></li>
		<li><a href="../upa/intro-samanya.htm">सामान्य उपनिषदे</a></li>
		<li><a href="../upa/intro-sanyasa.htm">संन्यास उपनिषदे</a></li>
		<li><a href="../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="../brahmaV/intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>


<body bgcolor="#A7B0EF">
<table width="80%" border="0" align="center" bgcolor="#ffeeff">
<tbody><tr><td align="center">

<div class="pre">
<a href="viveksindhu5.htm">PREVEOUS </a>
</div>
<div class="nex">
<a href="viveksindhu7.htm">NEXT  </a>
</div><br clear="all"> 

<table class="outertable">

<p class="hdr3">
 ॥ आदिमहाराष्ट्रकवि व महासाधु श्रीमुकुंदरायकृत ॥ <br></p> 
<p class="hdr1">॥ विवेकसिंधु ॥ <br></p>
<p class="hdr2">
पूर्वार्ध<br></p>
<p class="hdr3">
॥  प्रकरण ६ वे  ॥ <br></p>
<p class="hdr4">
॥ स्थूल देहकथन ॥ <br><br>॥ श्रीगणेशाय नम: ॥ </p>

<tr><td class="ovi">अनादि अज्ञाने भ्रमला ॥ जीव लिंगशरीरें आवरला ॥ <br>शुभाशुभकर्मे बांधिला ॥ जाहाला परवश तो  ॥ १ ॥ </td>
<td class="anu">अनादि अज्ञानानें जीव भ्रमात पडला, लिंगशरीरांत गुरफटला गेला; आणि शुभ व अशुभ कर्मांनी जखडून टाकला गेला. येणेंप्रमाणें तो ( सर्वस्वी) परतंत्र होऊन बसला. १ </td></tr>
<tr><td class="ovi">पुण्यपापाचें फळ ॥ सुखदुःख पावतु केवळ ॥ <br>स्वर्ग नर्क अविचळ ॥ भोगी कर्मवशें ॥ २ ॥ </td>
<td class="anu">सुख व दुःख हे केवळ पुण्याचे व पापाचे फळ मिळते. आणि हा कर्मानुरूप अखंड स्वर्ग किवा नरक भोगीत असतो. २ </td></tr>
<tr><td class="ovi">मनुष्यदेह पावोनी ॥ संत असंत कर्मे अर्जुनी ॥ <br>संसारीं पावे नाना योनी ॥ श्वानसूकरादिक ॥ ३ ॥ </td>
<td class="anu">मनुष्याचा देह प्राप्त होऊन बरी वाईट कर्मे करून संसारामध्ये श्वानसूकरादिक नानाप्रकारच्या योनीत जातो. ३ </td></tr>
<tr><td class="ovi">पुण्याचेनि अधिकपणें ॥ स्वर्गसुख भोगणे ॥ <br>पाप अधिक तरी जाणें ॥ निरयासी आधीं ॥ ४ ॥ </td>
<td class="anu">पुण्यांश अधिक झाला तर स्वर्गसुख भोगावे; आणि पापांश अधिक झाला तर प्रथम नरक लोकाची वाट धरावी. ४ </td></tr>
<tr><td class="ovi">आधीं कर्मफल भोगीतु ॥ पुण्यपाप समतुल्य करितु ॥ <br>मग मष्ययोनी पावतु ॥ जननीये गर्भीं ॥ ५ ॥ </td>
<td class="anu">आधी कर्मफल भोगतो, पुण्य व पाप समसमान करतो व मग आईच्या उदरीं येऊन मनुष्ययोनि पावतो. ५ </td></tr>
<tr><td class="ovi">पितृदेहीं संचरे ॥ कवणी जीव श्वासरंध्रें ॥ <br>कवणी एक जळपानद्वारें ॥ कर्माधीन होय ॥ ६ ॥ </td>
<td class="anu">आधी पित्याच्या देहांत संचरत असतो. जीव कर्माधीन होतो आणि कोणी श्वासमार्गानें, तर कोणी पाणी पिण्याच्या द्वारानेच पितृदेहांत प्रवेश करतो. ६ </td></tr>
<tr><td class="ovi">कवणी एक वृष्टीसरिसा ॥ धान्यांवरी पडे अष्टादशा ॥ <br>लीन होय माजी अन्नरसा ॥ षड्‌विधासि गा ॥ ७ ॥ </td>
<td class="anu">कोणी पावसाबरोबर अठरा प्रकारच्या धान्यांवर पडून षड्रस अन्नाच्या रसामध्यें लीन होतात. ७ </td></tr>
<tr><td class="ovi">सुषुप्तीचिया माळिका ॥ मूढदशा पावे सम्यका ॥ <br>अन्नरसासरिसे एका ॥ पडती पितृदेहीं ॥ ८ ॥ </td>
<td class="anu">सुषुप्तीची माळ लागून खर्‍या ज्ञानवंताला मूढावस्था प्राप्त होते, आणि एका अन्नरसाबरोबर पितृदेहामध्ये प्रवेश करितो. ८ </td></tr>
<tr><td class="ovi">जठराग्नीचेनि संपर्के ॥ षट्‌धातूंचेनि परिपाकें ॥ <br>पावे तिसरेनि सप्तकें ॥ शुक्रदशेतें ॥ ९ ॥ </td>
<td class="anu">जठराग्नीचा संस्कार व षड्धातूंचा पाक घडून तिसर्‍या आठवड्यात तो शुक्रावस्थेला जाऊन पोहोचतो. ९ </td></tr>
<tr><td class="ovi">पंचभूतांचें धान्य निपजे ॥ तयाचा अन्नरस आपजे ॥ <br>अन्नरसातें शुक्र बोलिजे ॥ पंचभूनात्मक ॥ १० ॥ </td>
<td class="anu">पंचमहाभूतांचेच धान्य होऊन त्याचाच अन्नरस उत्पन्न होतो. पंचभूतात्मक अन्नरसालाच शुक्र असें म्हणतात. १० </td></tr>
<tr><td class="ovi">पितयाचें रेन ॥ आणि मातेचें शोणित ॥ <br>जननीगर्भीं होय मिश्रित ॥ ऋतुकाळीं ॥ ११ ॥ </td>
<td class="anu">पित्याचे रेत आणि मातेचे शोणित, स्पर्शकाळी जननीच्या गर्भात मिश्रित होते. ११</td></tr>
<tr><td class="ovi">प्राणापानाचेनि मेळें ॥ योनिमुखीं पितृरेत उसळे ॥ <br>तेथें लिंग देह मिसळे ॥ मनोमेळें ॥ १२ ॥ </td>
<td class="anu">प्राण व अपान त्यांच्या योगा योनिमुखीं पितृरेत उसळते, व तेथें मनाचा योग होऊन लिंगदेहही त्यास सामील होतो. १२ </td></tr>
<tr><td class="ovi">जरी अधिक पितयाचें रेत ॥ उणें होय मातेचें शोणित ॥ <br>तरी पुत्र निपजे निश्चित ॥ जननीये गर्भीं ॥ १३ ॥ </td>
<td class="anu">पितृरेत अधिक व मातृशोणित कमी असें असलें म्हणजे निश्चयेंकरून जननीच्या गर्भात पुत्र उत्पन्न होतो. १३ </td></tr>
<tr><td class="ovi">स्त्रीरक्ताचेनि अधिकपणे ॥ कुमारीसी उपजणें ॥ <br>शुक्रशोणिताचेनि समतुल्यपणें ॥ नपुंसक होय ॥ १४ ॥ </td>
<td class="anu">स्त्री शोणित अधिक झालें ह्मणजे कन्या होते; आणि शुक्रशोणित समसमान झाली म्हणजे नपुंसक निपजतो. १४ </td></tr>
<tr><td class="ovi">पितयाचिया रेताचिया ॥ तिन्ही धातू सारखिया ॥ <br>अस्थि शिरा मज्जा येणे नांवें तिया ॥ निपजती पैं ॥ १५ ॥ </td>
<td class="anu">पितुरेताच्या हाडे, शिरा, व मज्जा अशा तीन सारख्या धातू उत्पन्न होतात. १५ </td></tr>
<tr><td class="ovi">मातेच्या शोणिताचिया ॥ तिनी धातू सारखिया ॥ <br>त्वचा मांस रक्त ऐसिया ॥ जननीचे गर्भीं ॥ १६ ॥ </td>
<td class="anu">मातेच्या शोणितापासून जननीच्या गर्भामध्यें त्वचा, मांस व रक्त अशा तीन सारख्या धातु उत्पन्न होतात. १६ </td></tr>
<tr><td class="ovi">ऐमसें स्थूल देह जीवाचे ॥ निपजे सहा धातूंचे ॥ <br>षट्कोशिक नाम याचे ॥ ऐसें बोलिजे ॥ १७ ॥</td>
<td class="anu">याप्रमाणें जीवाचा जड देह सहा धातूंचा बनतो. म्हणून त्याला 'षट्कोशिक' असें नांव आहे. १७</td></tr>
<tr><td class="ovi">असो हा शुक्रशोणिताचा मेळ ॥ एक अहोरात्रें होय निश्चळ ॥ <br>पांच अहोरात्रें सुढाळ ॥ बुद्‌बुदाकार ॥ १८ ॥ </td>
<td class="anu">असो. हे शुक्रशोणिताचे मिश्रण एक दिवस ब एक रात्र गेली म्हणजे स्थिर होते. पांच दिवस व रात्री गेल्या म्हणजे त्याला सुंदर बुडबुड्याचा आकार येतो. १८ </td></tr>
<tr><td class="ovi">पक्षदिवशीं अंडाकार ॥ मासा निपजे शिर ॥ <br>भुजा वक्षस्थळ हा विचार ॥ होय दोमासीं ॥ १९ ॥ </td>
<td class="anu">पंधरवड्यानें अंडाकृति होते. महिन्याने शिराची आकृति दिसूं लागते. दोन महिन्यांनी हात हृदय वगैरे गोष्टी होतात. १९ </td></tr>
<tr><td class="ovi">तीमासीं उदर कटी पृष्ठी ॥ चौथ्या समग्र पाददृष्टी ॥ <br>पांचव्या अस्थि शिरांची दाटी ॥ गर्भासि होय ॥ २० ॥  </td>
<td class="anu">तिसर्‍या महिन्यात पोट पाठीचा भाग व कमर; चौथ्यांत पूर्ण पाय व दृष्टि, आणि पाचव्यांत अस्थि व शिरा ह्यांची गर्भाच्या ठिकाणी गर्दी उडते. २०</td></tr>
<tr><td class="ovi">षण्मासीं त्वचा रोम ॥ सातव्या नखें केशोद्‌गम ॥ <br>तेव्हांच प्रगटती चितधर्म ॥ स्मरणादिक ॥ २१ ॥ </td>
<td class="anu">साहाव्या महिन्यांत त्वचा व केश, सातव्यांत नखे व केसांची वाढ होते. पाच महिन्यांत स्मरण आदिकरून चित्ताचे धर्म प्रगट होतात. २१ </td></tr>
<tr><td class="ovi">वरील दोघांसीं अतिशोच्यता ॥ तंव गर्भासी उठली प्रसूत व्यथा ॥ <br>मग तो पावे मूर्च्छावस्था ॥ बाहेर पडे ॥ २२ ॥ </td>
<td class="anu">पुढल्या दोन महिन्यांत अतिशय दुःख होऊं लागते. इतक्यांत गर्भा-ला प्रसूतिवेदना होऊं लागतात. मग त्याला मूर्च्छा प्राप्त होते व तो बाहेर पडतो. २२ </td></tr>
<tr><td class="ovi">व्यथेचेनि अतिभरें ॥ जातिस्मरत्व विसरे ॥ <br>कोहंकोहं दीर्घस्वरें ॥ रुदन करी ॥ २३ ॥ </td>
<td class="anu">अत्यंत तीव्र वेदना होऊं लागल्या म्हणजे आपले मूळचे ज्ञान विसरून जातो, आणि 'कोहं' 'कोहं’ मी कोण; मी कोण ? म्हणून मोठ्यानें गळा काढून रडूं लागतो. २३</td></tr>
<tr><td class="ovi">ऐसा पंचीकृत पंप भूतांचा ॥ स्थूल देह जीवात्मयाचा ॥ <br>कवण अंश कवण धूतांचा ॥ तो तूं ऐक पां ॥ २४ ॥ </td>
<td class="anu">त्याप्रमाणें जीवात्म्याचा जड देह पंचीकृत भूतांचा बनलेला आहे आतां कोणत्या भूताचा कोणकोणता अंश ते ऐकून घे. २४ </td></tr>
<tr><td class="ovi">रोम आणि त्वचा मांस ॥ अस्थि नाडी कठिनांश ॥ <br>पंचीकृत पृथ्वीचे साभास ॥ जाणावे पैं ॥ २५ ॥ </td>
<td class="anu">केश, कातडी, आणि मांस, अस्थि व नाड्या हे कठीण भाग पृथ्वीचे अंश होत. २५ </td></tr>
<tr><td class="ovi">लाळ मूत्र शोणित ॥ मज्जा आणि पांचवें रेत ॥ <br>हे द्रवांश आपाचे सत्य ॥ स्थूल शरीरीं ॥ २६ ॥ </td>
<td class="anu">लाळ, मूत्र, शोणित (रक्त), मज्जा आणि पांचवे रेत हे ह्या जड शरीरांतील द्रवांश उदकाचे होत, हे उघड आहे. २६ </td></tr>
<tr><td class="ovi">क्षुधा आणि तृषा निद्रा ॥ आलस्य संग शिष्येंद्रा ॥ <br>हे उष्णांश बुझ समग्रा ॥ तेजाचे पै ॥ २७ ॥ </td>
<td class="anu">हे शिष्यराजा ! तहान, भूक, झोप, आळस, संग हे सगळे उष्णांश तेजाचे समज. २७ </td></tr>
<tr><td class="ovi">धावन वलन आकुंचन ॥ प्रसरण आणि निरोधन ॥ <br>हे चलनांश पांचही जाण ॥ पंचीकृत वायूचे ॥ 2८ ॥ </td>
<td class="anu">चलन, वलन, आकुंचन, प्रसरण, व निरोधन हे पांचही चलनांश पंचीकृत वायूचे होत. २८ </td></tr>
<tr><td class="ovi">काम क्रोध शोक मोह भय ॥ हे व्यापकांश पाहे ॥ <br>पंचीकृत नभाचे नि:संशय ॥ जाण स्थूल शरीरीं ॥ २९ ॥ </td>
<td class="anu">काम, क्रोध, शोक, मोह व भय हे वा जड देहांतील पंचीकृत आकाशाचे निःसंशय पांच व्यापशांश होत. २९. </td></tr>
<tr><td class="ovi">ऐसें हें स्थान शरीर ॥ लिंग देहाचे बिढार ॥ <br>तेथें असती षड्‌विकार ॥ ते ऐक पां तूं ॥ ३० ॥ </td>
<td class="anu">येणेप्रमाणे हे जड शरीर हेच लिग देहाचे वसतिस्थान आहे. तेथे सहा विकार ( स्थिति) असतात, ते तूं ऐक. ३० </td></tr>
<tr><td class="ovi">प्रथम विकार जायते ॥ दुजा अस्ति तिसरा विवर्धते ॥ <br>तुरीय विपरीणमते पचंम अपक्षीयते ॥ सहावा विनश्यति हे ॥ ३१ ॥ </td>
<td class="anu">पहिला विकार 'जायते' दुसरा 'अस्ति,' तिसरा  'विवर्धते' चवथा 'विपरिणमते,' पांचवा 'अपक्षीयते,' व साहवा 'विनश्यति’ होय. ३१ </td></tr>
<tr><td class="ovi">जायते ह्मणजे न होउनी होणे ॥ अस्ति ह्मणजे नसूनि असणे ॥ <br>विवर्धते ह्मणजे पावणे ॥ अभिवृद्धीतें ॥ ३२ ॥ </td>
<td class="anu">'जायते' म्हणजे नुसते होणें अस्तित्वांत येणे, 'अस्ति' ह्मणजे नुसते असणे 'विवर्धते' ह्मणजे वृद्धि पावणे, ३२ </td></tr>
<tr><td class="ovi">विपरिणमते तें तारुण्य ॥ अपक्षीयते वार्धक्यपण ॥ <br>विनश्यति ह्मणजे मरण ॥ षड्‌विकार हे ॥ ३३ ॥ </td>
<td class="anu">'विपरिणमते' म्हणजे तारुण्य येणे, 'अपक्षीयते' ह्मणजे वार्धक्य, आणि 'विनश्यति' ह्मणजे मरण, असे हे सहा विकार होतात. ३३ </td></tr>
<tr><td class="ovi">निरूपिले साहाही विकार ॥ इहीं युक्त स्थूळ शरीर ॥ <br>तेथे जागृती निरंतर ॥ अवस्था वर्ते ॥ ३४ ॥ </td>
<td class="anu">हें जड शरीर ह्या सहा विकारांनीं युक्त असते आणि येथे निरंतर जागृति ही अवस्था असते. ३४ </td></tr>
<tr><td class="ovi">स्थूल देह जागृती अवस्था ॥ या दोहींचा अभिमानी विश्व निरुता ॥ <br>या तिहींस आकार व्यवस्था ॥ पुढें जाणावी ॥ ३५ ॥ </td>
<td class="anu">स्थूल देह आणि जागृति अवस्था, ह्या दोहोंचा अभिमानी खरोखर विश्व आहे. आणि या तिहींच्या रूपाचा प्रकार पुढीलप्रमाणें:- ३५ </td></tr>
<tr><td class="ovi">नेत्रस्थान भोग स्थूळ ॥ रजोगुण षड्‌धिमेळ ॥ <br>प्रणवाचा आद्यचरण सकळ ॥ ऐसे बुझावें ॥ ३६ ॥ </td>
<td class="anu">नेत्रस्थान तो स्थूल भोग होय, व रजोगुणाचे सहा प्रकारचें मिश्रण, हा सर्व प्रणवाचा पहिला चरण असे समजावे. ३६ </td></tr>
<tr><td class="ovi">मणवाचा प्रथम चरण ॥ हा पड्‌धि पैं गुण ॥ <br>तेथींचा अर्थ कैसा कवण ॥ तो अवधारिजो ॥ ३७ ॥ </td>
<td class="anu">प्रणवाचा पहिला चरण हा षड्‌विध गुण होय. त्याचा अर्थ काय व कसा तें श्रवण करावें. ३७ </td></tr>
<tr><td class="ovi">पंचीकृत भूतांविण ॥ नाहीं पिंडब्रह्मांडाचें वर्तन ॥ <br>उत्पत्ती जागृती जाण ॥ तिहींविण नाही ॥ ३८ ॥ </td>
<td class="anu">पंचीकृत भूतांवांचून पिंडब्रह्मांडाचें अस्तित्व नाही. आणि त्या दोहोंशिवाय उत्पत्ति व जागृति हीही नाहीत. ३८ </td></tr>
<tr><td class="ovi">उत्पत्ती जागृती वीण ॥ बह्मा विश्व अभिमानी कवण ॥ <br>तिहींवीण आकार हे खूण ॥ वोलूंचि नये ॥ ३९ ॥ </td>
<td class="anu">उत्पत्ति जागृति शिवाय ब्रह्मा व विविश्व हे अभिमानी तरी कशाचे ? व त्यांच्याशिवाय अकार हे नांवच काढू नये. ३९ </td></tr>
<tr><td class="ovi">हे सकळही जेथें नाही ॥ तेथें नेत्रस्थान तें कायी ॥ <br>स्थूल भोग तोही ॥ अघटमान ॥ ४० ॥ </td>
<td class="anu">आणि जेथे ह्यापैकी कांहींच नाही तेथे नेत्रस्थान काय आणि कसले ? स्थूल भोगच मुळी अघटमान असणे अशक्य ! ४० </td></tr>
<tr><td class="ovi">रजोगुणाचेनि अभावें ॥ मागील कांहींच न संभवे ॥ <br>ह्मणूनि सकळही जाणावें ॥ प्रथम चरण ॥ ४१ ॥ </td>
<td class="anu">रजोगुण नसला तर मागचे कांहींच संभवत नाही. म्हणून हे सर्वही प्रथम चरण समजावे. ४१ </td></tr>
<tr><td class="ovi">जीवाचें लिंगशरीर ॥ तें स्वप्नावस्थेचे विहार ॥ <br>तैजस अभिमानी निरंतर ॥ तवा दोहींचा पै ॥ ४१ ॥ </td>
<td class="anu">जीवाचा लिंगदेह हेच स्वप्नावस्थेचे स्थान होय. तैजस हा त्या दोहोंचा निरंतर अभिमानी असतो. ४२ </td></tr>
<tr><td class="ovi">तैजस स्वप्नावस्था लिंगशरीर ॥ या तिहीं उकार विस्तार ॥ <br>कंठस्थान तें मंदिर ॥ यात्रितयाचे ॥ ४२ ॥ </td>
<td class="anu">तेजस, स्वप्नावस्था, व लिंगदेह या तिहींचा विस्तार उकार होय. ह्या तिहींचे स्थान ते कंठस्थान होय. ४३ </td></tr>
<tr><td class="ovi">सुखदुःखमिश्रित ॥ तेथें भोग प्रविविक्त ॥ <br>सत्वगुण असे प्रसवत ॥ वया पंचकातें ॥ ४३ ॥ </td>
<td class="anu">तेथे सुख-दुःखमिश्रित गुप्त भोग असतात. ह्या पंचकाला सत्वगुण प्रसवते. ४४ </td></tr>
<tr><td class="ovi">तेणेंशीं सहित षट्क ॥ जो लिंगदेह प्रवर्तक ॥ <br>द्वितीय चरण ऐसी व्याख्या ॥ बुझ प्रणवाची ॥ ४५ ॥ </td>
<td class="anu">षटकासहवर्तमान जो लिगंदेहाचा प्रवर्तक, ताच प्रणवाना द्वितीय चरण असें म्हणसात. ४५ </td></tr>
<tr><td class="ovi">प्रणवाचा द्वितीय चला ॥ कैसेनि हा समस्तगुण ॥<br>ऐशा साक्षेपीं युक्तीची खूण ॥ ने ऐक पां तूं ॥ ४६ ॥</td>
<td class="anu">हा सर्द गुण हाच प्रणवाचा द्वितीय चरण कसा होतो, ह्या आक्षेपयुक्त कल्पनेचे समाधान तूं ऐक. ४६ </td></tr>
<tr><td class="ovi">नघडे सूक्ष्मभूतांवीण ॥ हिरण्यगर्भ लिंगदेहाचे वर्तन ॥ <br>तीहींवीण कैंचे संभवन ॥ स्थिती स्वप्नावस्थेची ॥ ४७ ॥ </td>
<td class="anu">सूक्ष्मभूतांशिवाय हिरण्यगर्भ व लिंगदेह ह्यांस अस्तित्वच नाही. मग त्याच्याशिवाय स्वप्नावस्था कशी संभवेल ? ४७ </td></tr>
<tr><td class="ovi">जेथे स्थिती अवस्थाचि नाहीं ॥ तेथें अभिमानी कवणाचा काई ॥ <br>ह्मणूनि विष्णु तैजस दोघेही ॥ अभिमानी कैसे ॥ ४८ ॥ </td>
<td class="anu">जेथे स्थिति ही अवस्थाच नाही तेथे कोण कशाचा अभिमानी होणार ? म्हणून विष्णु व तेजस हे दोघेही तेथे कसे अभिमानी होणार ! ४८ </td></tr>
<tr><td class="ovi">तिहींदीण कंठस्थानासी योग ॥ नाहीं प्रविविक्त भोग ॥ <br>तेथें सत्वगुणाचा प्रसंग ॥ केवीं बोलावा ॥ ४९ ॥ </td>
<td class="anu">ह्यावांचून कंठस्थान व गुप्तभोग हेही संभवत नाहीत. मग तेथें सत्वगुणाचे नांव कशाला ! ४९ </td></tr>
<tr><td class="ovi">येणें समस्तेंवीण सर्वज्ञा ॥ नाहीं द्वितीय चरण ऐसी संज्ञा ॥ <br>म्हणूनि तोचि तो अवज्ञा ॥ कवणें करावी ॥ ५० ॥ </td>
<td class="anu">हे सर्व जाणत्या ! हा सर्वांशिवाय द्वितीय चरण अशी संज्ञाच नाही. म्हणून तोच तो होय, नाही काय म्हणून क्षणावें. ५० </td></tr>
<tr><td class="ovi">अज्ञान जें कारणशरीर ॥ ते सुषुप्तीचें क्रीडामंदिर ॥ <br>तया दोहींचा निरंतर ॥ प्राज्ञ अभिमानी ॥ ५१ ॥ </td>
<td class="anu">अज्ञान हें कारण शरीर असून तेंच सुषुप्तीचें क्रीडामंदीर आहे. ह्या दोहोंचा निरंतरचा अभिमानी प्राज्ञ होय ५१ </td></tr>
<tr><td class="ovi">पहा सुषुप्ती अज्ञान ॥ हे त्रय मकार जाण ॥ <br>तयासी हृदय-स्थान ॥ जाण पै गा ॥ ५२ ॥ </td>
<td class="anu">प्रज्ञा, सुषुप्ती, व अज्ञान ही त्रयी हाच मकार होय. हृदय हें त्याचें स्थान हे ध्या- नांत ठेव. ५२ </td></tr>
<tr><td class="ovi">आनंदभोग हृदयींचा ॥ हा विस्तार तमोगुणाचा ॥ <br>तृतीय चरण प्रणवींचा ॥ हें सकळही गा ॥ ५३ ॥ </td>
<td class="anu">हृदयांतील आनंदभोग हा तमोगुणाचा विस्तार होय. हे सर्व मिळून प्रणवाचा तृतीय चरण समजलासना ? ५३ </td></tr>
<tr><td class="ovi">हे सकळहि तृतीय चरण ॥ हा अर्थ केवीं गय घटमान ॥  <br>ऐशा आक्षेपीं जाण ॥ सांगिजेल जें ॥ ५४ ॥ </td>
<td class="anu">हे सर्व तृतीय चरण कसें होतें ? हा आक्षेपावर उत्तर देऊं तें ध्यानांत ठेव. ५४ </td></tr>
<tr><td class="ovi">प्रसिद्ध महामायोविण ॥ नाहीं माया अविद्येचें अधिष्ठान ॥ <br>प्रळय सुषुप्ती रुद्र प्राज्ञ अभिमान ॥ हे कवणासिपां ॥ ५५ ॥ </td>
<td class="anu">प्रसिद्ध महामायेशिवाय माया-अविद्येचें अधिष्ठान नाही. प्रळय, सुषुप्ति, रुद्र, प्राज्ञ, अभिमान हे कोणाला तूं समजतोस ? ५५ </td></tr>
<tr><td class="ovi">जरी अभाव या त्रितयासी ॥ तरी मकार ही संज्ञा कवणासी ॥ <br>तेथें हृदयस्थान हें कवणासी ॥ इहींविण ॥ ५६ ॥ </td>
<td class="anu">ह्या त्रितयाचाच जर अभाव झाला तर मकार संज्ञा तरी कोणाला ? तेथे ह्यांच्याशिवाय हृदय हें स्थान तरी कोणाला ? ५६ </td></tr>
<tr><td class="ovi">तिहीं अभिमानांविण ॥ या समस्तांशी असंभावन ॥ <br>आनंद भोग तो कवण ॥ तेथे तमोगुण कैंचा ॥ ५७ ॥ </td>
<td class="anu">त्या अभिमानांवांचून ही सर्व असंभनीयच होत. तेथे आनंदभोग तो कसला ? व तमोगुण तरी कसला ? ५७</td></tr>
<tr><td class="ovi">येणें षड्‌विधेंविण ॥ तृतीय चरण बोलिजे कवण ॥ <br>ह्मणूनि तेंचि तें हें अममाण ॥ कांहींच नव्हे ॥ ५८ ॥</td>
<td class="anu">वा षड्‌विधावांचून तृतीय चरण तो कसला म्हणावयाचा ? म्हणून तेंच ते होत. यांत असंबद्ध असे कांहींच नाही. ५८ </td></tr>
<tr><td class="ovi">एवं तिनी मात्रा प्रणवाचिया ॥ प्रपंचाकारें विस्तारलिया ॥ <br>ऐशा श्रुती अथर्वणशाखेचिया ॥ बोलत असती ॥ ५९ ॥ </td>
<td class="anu">अशाप्रकारे प्रणवाच्याच तिन्ही मात्रा प्रपंचरूपाने विस्तार पावल्या आहेत. असे अथर्वणशाखेचा वेद म्हणतो. ५९ </td></tr>
<tr><td class="ovi">एवं स्थूल लिंग कारण ॥ हे जीवाचें देहत्रय जाण ॥ <br>जागती खप्र सुषुप्ती पूर्ण ॥ अवस्थात्रय गा ॥ ६० ॥ </td>
<td class="anu">येणेप्रमाणे स्थूळ, लिंग, व कारण हेच जीवाचे तीन देह होत; आणि जागृति, स्वप्न व सुषुप्ती या तीन अवस्था होत. ६०</td></tr>
<tr><td class="ovi">विश्व तैजस प्राज्ञ ॥ अभिमानी त्रयसर्वज्ञ ॥ <br>अकार उकार मकार ही संज्ञ ॥ मात्रात्रयीं गा ॥ ६१ ॥ </td>
<td class="anu">विश्व, तेजस, प्राज्ञ, हे सर्वज्ञ असे तीन अभिमानी होत. आणि अकार, उकार, व मकार ही मात्रात्रयी होय. ६१ </td></tr>
<tr><td class="ovi">नयन कंठ हृदय ॥ हें अवस्थेचें स्थानत्रय ॥ <br>स्थूल प्रविविक्त आनंदज्ञेय ॥ भोगत्रय पै ॥ ६२ ॥ </td>
<td class="anu">नयन, कंठ, व हृदय ही अवस्थेची तीन स्थाने आणि स्थूल, प्रविविक्त  (सूक्ष्म) व आनंद हे तीन भोग समजावे ६२ </td></tr>
<tr><td class="ovi">रज सत्व तम हे गुण ॥ अविद्येचे प्रसिद्ध जाण ॥ <br>आद्य द्वितीय तृतीयचरण ॥ प्रणवाचे ॥ ६३ ॥ </td>
<td class="anu">सत्व, रज, तम हे जे अविद्येचें प्रसिद्ध तीन गुण, तेच प्रणवाचे क्रमाने तीन चरण होत. ६३ </td></tr>
<tr><td class="ovi">असो ही सुषुप्ती अज्ञानाची ॥ <br>जागृती स्वप्न ही अवस्था अन्यथाज्ञानाची ॥ <br>ऐसी संसृती अविद्येची ॥ जीवात्मयासी ॥ ६४ ॥</td>
<td class="anu">असो. सुषुप्ति ही अज्ञानाची, जागृति स्वप्न ही अवस्था अन्यथा (विपरीत) ज्ञानाची होय. अशाप्रकारें जीवात्म्याला अविद्येचा संसार लागला आहे. ६४ </td></tr>
<tr><td class="ovi">जीवासी अविद्या असाधारण ॥ ह्मणोनी संसारासी कारण ॥ <br>नानायोनी संसरण ॥ तें गुणकर्मयोगें ॥ ६५ ॥ </td>
<td class="anu">जीवाला अविद्या ही असाधारण ( नसतीच) होय. म्हणून तीच संसाराला कारण आहे. आणि नानायोनीत जावे लागते तें गुण व कर्म यांच्यामुळे आहे. ६५ </td></tr>
<tr><td class="ovi">एकवि अवस्थेआंत ॥ गुणत्रयाची ऐक मान ॥ <br>जेणें नानायोनीसी हेत ॥ कर्मद्वारें ॥ ६६ ॥ </td>
<td class="anu">एकाच अवस्थेमध्ये गुणत्रयाची गोष्ट कशी आहे ती ऐक. तेच कर्माच्या द्वारे नानायोनींला कारणभूत होतात. ६६ </td></tr>
<tr><td class="ovi">गुणत्रयाची वृत्ती ॥ सारखी चेष्टेचित्तवृत्ती ॥ <br>मग इंद्रिये व्यापार करिती ॥ चित्तानुसारे ॥ ६७ ॥</td>
<td class="anu">त्रिगुणांची वृत्ति चित्तवृत्तीला एकसारखी नाचवीत असते. मग चित्ताच्या अनुरोधानें इंद्रिये व्यापार करूं लागतात. ६७ </td></tr>
<tr><td class="ovi">सत्वगुण चित्तीं प्रगटे ॥ ते वेळीं पुण्यवासना उठे ॥ <br>इंद्रिये करूनी आदटे ॥ परी अंतीं होती शांत ॥ ६८ ॥</td>
<td class="anu">जेव्हा सत्वगुण चित्तांत प्रगट होतो, तेव्हां तेव्हां पुण्यवासना होऊन इंद्रिये उचंबळू लागतात, पण ती अखेर शांत होतात. ६८</td></tr>
<tr><td class="ovi">निपजती कर्में सात्विके ॥ जी उत्तम योनि दायके ॥ <br>तियें पुरविती कौतुकें ॥ स्वर्गसुखाची ॥ ६९ ॥</td>
<td class="anu">त्यामुळे सात्विक कमें घडतात. ती उत्तम योनी प्राप्त करून देणारी असतात. त्यामुळे स्वर्गसुखाची हौस पुरी होते. ६९ </td></tr>
<tr><td class="ovi">रजोगुण उठे चित्तीं ॥ ते वेळीं अभिलाषीं पावे स्थिती ॥ <br>मग इंद्रियें प्रवर्तती ॥ विषयोद्यमीं ॥ ७० ॥ </td>
<td class="anu">चित्तांत रजोगुण उठला कीं, मनांत अभिलाष उत्पन्न होतो; आणि मग इंद्रिये विषयाच्या प्रयत्नास प्रवृत्त होतात. ७० </td></tr>
<tr><td class="ovi">कर्मे निपजती राजसे ॥ जिथे विषयांचेनी अध्यासें ॥ <br>रजोयोनी कर्मवशें ॥ पावे अनुक्रमें ॥ ७१ ॥ </td>
<td class="anu">तेथे राजस कर्में निपजतात; आणि त्या विषयांच्या ध्यासाने कर्मानुरूप ओळीनेच रजोयोनी प्राप्त होते. ७१ </td></tr>
<tr><td class="ovi">चित्तीं तमोगुणाचा होय अवतार ॥ ते वेळीं उठे क्रोधज्वर ॥ <br>पापवासनेचें अभ्यंतर ॥ वर्ते इंद्रियग्रामीं ॥ ७२ ॥ </td>
<td class="anu">चिंत्तांत तमोगुणाचा अवतार (अवतारच तो !) झाला की, क्रोधज्वर अंगी भरलाच ! आणि इंद्रियसमूहांत आंतून पापवासना खेळू लागते ७२ </td></tr>
<tr><td class="ovi">कर्में निपजती तामसे ॥ जे हीनरूप होती आपैसें ॥ <br>मूढयोनींत कर्मवशें ॥ जीव जन्म पावे ॥ ७३ ॥ </td>
<td class="anu">येथे तामस कमें निपजतात. ते आपोआपच हीनरुप होऊन कर्मानुसार जीव मूढ योनीत जन्म पावतात. ७३ </td></tr>
<tr><td class="ovi">जे वेळीं जो गुण उठी ॥ तो येरा दोहींतें आणि तळवटीं ॥ <br>तेथें विषयपरिपाठी ॥ ते सर्वथा नाहीं ॥ ७४ ॥ </td>
<td class="anu">ज्या ज्या वेळी जो जो गुण उठतो, त्यावेळी तो तो दुसर्‍या दोघांना खाली आणतो, एवढेच. तेथे (मुळांत) विषयाचे बिलकुल नांव नाहीं. ७४ </td></tr>
<tr><td class="ovi">हे गुणत्रयाचें बंधन ॥ जीवासी पडलें गहन ॥ <br>तंववरी नचुके जन्ममरण ॥ कल्पकोटी ॥ ७५ ॥ </td>
<td class="anu">जोपर्यंत ह्या त्रिगुणांच्या बेडीने जीव अगदी जखडला गेला आहे, तोपर्यंत कोटी कल्प गेले तरी जन्ममरण कांही चुकावयाचें नाही. ७५ </td></tr>
<tr><td class="ovi">ही गुणत्रयाची व्याख्या ॥ जे त्रिगुणसृष्टी असंख्या ॥ <br>जेथे महाप्रळयीं सौख्या ॥ नाही स्वरूपाचे ॥ ७६ ॥ </td>
<td class="anu">हीच त्रिगुणांची व्याख्या होय. त्रिगुण सृष्टि ही असंख्य आहे. तेथे महाप्रळय झाला तरी सुद्धां स्वरूपसुख म्हणून जें आहे ते नाहीच. ७६ </td></tr>
<tr><td class="ovi">जंव जीवासी मलिनदशा ॥ तंव न चुके गर्भवासा ॥ <br>आणिक नटके सहसा ॥ तुर्या भूमी पै ॥ ७७ ॥ </td>
<td class="anu">जिवाची जोपर्यंत मलिन दशा आहे, तोपर्यंत गर्भवासही चुकावयाचा नाही; आणि तुर्यावस्था ही सहसा तिकडे ढुंकून पहावयाची नाही. ७७ </td></tr>
<tr><td class="ovi">ते तुर्या दशा कैसी ॥ तुज निरूपिजेल ऐसी ॥ <br>तरी अवधान निजमानसीं ॥ दृढ करावे ॥ ७८ ॥ </td>
<td class="anu">आतां ती तुर्यावस्था कसी असते तेही तुला सांगण्यांत येईल. तर नीट चित्त दे. ७८ </td></tr>
<tr><td class="ovi">स्वरूपाचे अनुसंधान ॥ तोचि देह महाकारण ॥ <br>तेथे तुर्या अवस्था जाण ॥ सर्वसाक्षिणी ॥ ७९ ॥ </td>
<td class="anu">स्वरूपाचे अनुसंघान, तोच महाकारण देह होय. आणि तेथेंच तुर्या ही सर्व साक्षिणी अवस्था समजावी ७९ </td></tr>
<tr><td class="ovi">तेंचि साक्षित्व आइक ॥ तुज सांगिजेल कौतुक ॥ <br>जेणें तरले जनकादिक ॥ भवसागरीं ॥ ८० ॥ </td>
<td class="anu">आतां साक्षित्व कसे असतें त्याची मौज तुला सांगतो. ऐक, तेणेंकरून जनकादिक हा भवसमुद्र तरून गेले. ८० </td></tr>
<tr><td class="ovi">मी जागृती ना स्वप्न ॥ सुषुप्ती ना कल्पना कवण ॥ <br>हे अवस्थात्रय मी न ॥ ना मज आथी ॥ ८१ ॥ </td>
<td class="anu">मी जागृतिही नव्हे व स्वप्नही नव्हे; मी सुषुप्ती नव्हे कीं, कोणतीही कल्पना नव्हें; मी हे अवस्थात्रयही नव्हे; त्याचा माझ्याकडे कांही संबंध नाहीं. ८१ </td></tr>
<tr><td class="ovi">मी स्थूल ना लिंगदेह ॥ अज्ञान ना तत्कार्य मोह ॥ <br>निर्विकार विदेह ॥ परमात्मा मी ॥ ८२ ॥ </td>
<td class="anu">मी जडही नव्हे व लिगही नव्हे; अज्ञानही नव्हे, किंवा हें त्याचें कार्य ( अविद्येचे उठलेलें अ!भाळ) ही मी नव्हे. मी निर्विकार, विदेह, परमात्मा तो मी. ८२ </td></tr>
<tr><td class="ovi">मी विश्व ना तेजस ॥ प्राज्ञ तोही परवश ॥ <br>हे अभिमानी मी उदास ॥ अभिमानशून्य ॥ ८३ ॥ </td>
<td class="anu">मी विश्वही नव्हे, तैजसही नव्हें. पाज्ञ ह्मणावा तर तोही परतंत्र आहे. हे अभिमानी आहेत व मी उदास-अभिमानरहित-आहे. ८३ </td></tr>
<tr><td class="ovi">नयन कंठ हृदय ॥ मज नाहीं स्थानत्रय ॥ <br>स्थानमानरदित अद्वय ॥ ते परब्रह्म मी ॥ ८४ ॥ </td>
<td class="anu">नयन, कंठ, हृदय ही तीन जी स्थाने तीही मला नाहींत. तर स्थान मान शून्य, अद्वय, (केवळ एकीएक) असें जे परब्रह्म ते मी. ८४ </td></tr>
<tr><td class="ovi">मी स्थूल ना प्रविविक्त ॥ आनंदही नोव्हे सुषुप्त ॥ <br>असो हे मी गुणातीत ॥ परब्रह्म मी ॥ ८५॥ </td>
<td class="anu">मी स्थूलही नाही व प्रविविक्तही (सूक्ष्मही) नाहीं; मी आनंदही नव्हें की सुषुप्तीही नव्हे. असो तर ह्यापैकीं कोणीही मी नव्हें. मी गुणातीत परब्रह्म जें तें मी. ८५ </td></tr>
<tr><td class="ovi">या परी स्वरूपातें ॥ स्वयें बुझणे निरुतें ॥ <br>तये अवस्था तुर्येतें ॥ बुझीजसू ॥ ८६ ॥ </td>
<td class="anu">येणेंप्रमाणें आपलें आपणच स्वरुपाला निश्चितपणें जाणणें तीच तूं तुर्यावस्था म्हणून समज. ८६ </td></tr>
<tr><td class="ovi">दर्पेची परिपक्वता ॥ तेचि उन्मनी अवस्था ॥ <br>निंबोळियांस मधुरता ॥ जैशी पक्वदशें ॥ ८७ ॥ </td>
<td class="anu">ज्याप्रमाणें लिंबे पक्वदशेस आली म्हणजे त्यांस माधुर्य प्राप्त होतें त्याचप्रमाणे तूर्येचीही परिपक्वदशा पूर्ण-श्रेष्ठ पायरी तीच उन्मनी अवस्था होय. ७ </td></tr>
<tr><td class="ovi">तुर्या न शुद्धवासना ॥ तेथें हाचि कडवटपणा ॥ <br>उन्मनी बुझ निर्वासना ॥ म्हणूनि गोड ते ॥ ८८ ॥ </td>
<td class="anu">तुर्या ही शुद्ध वासना होय. परंतु तेथे वासना हाच कडवटपणा असतो. आणि उन्मनी अवस्था अगदीं वासनारहित असते हें ध्यानांत ठेव. म्हणूनच ती उन्मनी गोड असें समज. ८८ </td></tr>
<tr><td class="ovi">जैसी साखर उदकीं विरे ॥ परी तेथींची मधुरता उरे ॥ <br>तैसी तुर्या खरूपीं मुर ॥ ते उन्मनी गा ॥ ८९ ॥ </td>
<td class="anu">ज्याप्रमाणें साखर पाण्यांत विरते पण तेथें तिचा गोडपणा राहतो त्याचप्रमाणे तुर्यास्वरूपांत मुरून जी उरली ती उन्मनी अवस्था होय. ८९ </td></tr>
<tr><td class="ovi">अवस्था पंचम नास्ति ॥ ऐसी वदे वेदश्रुती ॥ <br>द्युपनि तुर्येची परिणाम स्थिति ॥ ते उन्मनी कीं ॥ ९० ॥ </td>
<td class="anu">पांचवी अवस्थाच नाही, असे श्रुतीचे म्हणणें आहे. म्हणून नुर्येची परिपूर्णावस्था ती उन्मनी असे म्हणावयाचें. ९० </td></tr>
<tr><td class="ovi">त्वंपदार्थाची शोधणूक ॥ ते येथें झाली सार्थक ॥ <br>तदात्मा तो शिष्यटिळक ॥ बुजसी उतरार्धी ॥ ९१ ॥</td>
<td class="anu">त्वंपदार्थ शोधनाचे येथे सार्थक झाले. हे, शिष्यतिलका ! तोच तदात्मा हे सुटी उत्तरार्धी समजेल. ९१ </td></tr>
<tr><td class="ovi">असो ही अवस्थातुर्या ॥ आणि शरीर मायामय ॥ <br>तेथींचा अभिमानी निश्चय ॥ तो प्रत्यगात्मा ॥ ९२ ॥</td>
<td class="anu">असो. तर ही तुर्यावस्था; आणि येथे माया हेंच शरीर होय. येथचा अभिमानी निश्चयेंकरून प्रत्यगात्मा हा होय. ९२ </td></tr>
<tr><td class="ovi">हेच तुर्या गा मैत्रा ॥ प्रणवींची अर्धमात्रा ॥ <br>यांचे स्थान पवित्रा ॥ ब्रह्मरंध्र ॥ ९३॥</td>
<td class="anu">मित्रा ! हीच तुर्या प्रणवाची अर्धमात्रा होय. याचें पवित्रस्थान ब्रह्मरंध्र होय. ९३ </td></tr>
<tr><td class="ovi">आनंदाभास भोग ॥ या साहांचा समयोग ॥ <br>ऐसा निपजला प्रसंग ॥ शुद्धसत्त्वें ॥ ९४ ॥ </td>
<td class="anu">शुद्ध सत्वाने आनंद आभास, व भोग, (द्विगुणित) ह्या सहांचा संयोग होई असा प्रकार झाला. ९४ </td></tr>
<tr><td class="ovi">या समस्तांचा गुण ॥ तो प्रणवाचा चतुर्थ चरण ॥ <br>स्वरूपीं निर्गुण ॥ नादात्मक तो ॥ ९५ ॥ </td>
<td class="anu">ह्या सर्वांचा गुण तोच प्रणवाचा चवथा चरण होय. तो निर्गुण स्वरूपामध्ये नादरूपानें असतो. ९५ </td></tr>
<tr><td class="ovi">प्रणवाचेनि चतुर्थ चरणें ॥ हे सर्व कैसेनि होणें ॥ <br>ऐशा आक्षेपीं शाहाणें ॥ आईक तूं ॥ ९६ ॥ </td>
<td class="anu">प्रणवाच्या चतुर्थ चरणी हे सर्व घडते. ह्या प्रश्नाचें समर्पक उत्तर तूं ऐकून घे. ९६ </td></tr>
<tr><td class="ovi">गुणसाम्य व्यतिरेकें ॥ महामाया आत्मज्ञानाची नावचि देखे ॥ <br>तरी सर्वसाक्षित्व तुर्या कें ॥ अवस्थाद्वय गा ॥ ९७ ॥ </td>
<td class="anu">हे पहा गुणसाम्यव्यतिरेकानें महामाया ही आत्मज्ञानाची नावच आहे. तर सर्वसाक्षित्व तुर्यालक्षणेंकरून दोन अवस्था झाल्या आहेत. ९७ </td></tr>
<tr><td class="ovi">या अवस्थेचेनि संबंधे ॥ अभिमानी येणें शब्दे ॥ <br>परमात्मा प्रत्यगात्मा ऐसीं द्विविधें ॥ नांवें ब्रह्मासचि कीं ॥ ९८ ॥ </td>
<td class="anu">सा अवस्थांमुळे अभिमानी या शब्दांनी परमात्मा व प्रत्यगात्मा अशी दोन नांवें ब्रह्मासच पडलीं आहेत. ९८ </td></tr>
<tr><td class="ovi">न भासे जैं महामाया ॥ तैं कैचें साक्षित्व आणि तुर्या ॥ <br>तीवीण परमात्मप्रत्यगात्मया ॥ अभिमानित्व कैंचें ॥ ९९ ॥ </td>
<td class="anu">मायेचा भास जर नाहीसाच झाला तर मग कोठचें साक्षित्व आणि कोठची तुर्या ! तिच्याशिवाय परमात्मा व प्रत्यगात्मा त्यांस तरी अभिमानित्व कसले ? ९९ </td></tr>
<tr><td class="ovi">येणें पूर्वोक्तेंविण ॥ कवणाचें मूर्ध्निस्थान ॥ <br>आनंदाभास भोग करण ॥ बोलेचि गा ॥ १०० ॥ </td>
<td class="anu">ह्या पूर्वोक्ताबवांचून मूर्ध्निस्थान तें कोणाचे ? आनंदाभास भोग तो कशाचा ? सांग बरें. १०० </td></tr>
<tr><td class="ovi">येणें शुद्धपंचकेंविण ॥ शुद्धसत्वाचा विस्तार तो कवण ॥ <br>म्हणून हे सर्व चतुर्थ चरण ॥ प्रणवाचा पै ॥ १०१ ॥ </td>
<td class="anu">ह्या शुद्धपंचकावांचून शुद्ध सत्याची गोष्ट कसली ? म्हणून हा सर्व प्रणवाचा चतुर्थ चरण होय. १०१ </td></tr>
<tr><td class="ovi">जेथें वर्णाचा नाहीं उधार ॥ ध्वनिमात्राचा व्यवहार ॥ <br>म्हणून अर्धमात्रा ऐसा निर्धार ॥ जाणिजस तूंचि ॥ १०२ ॥ </td>
<td class="anu">जेथे वर्णाचा उच्चार नाही, केवळ ध्वनि मात्र असतो म्हणून अर्धमात्रा निश्चयानें तीच. असा निश्चय तुझा तूंच कर. १०२ </td></tr>
<tr><td class="ovi">तथापि चतुर्थ चरण ॥ येणें शब्दे बोले योगिजन ॥ <br>तेथे परमात्माचि सगुण ॥ निरूपिजे पै ॥ १०३ ॥ </td>
<td class="anu">तथापि योगीजन म्हणतात की चतुर्थ चरण ह्या शब्दानें तेथे सगुण परमात्माच घेतला पाहिजे. १०३ </td></tr>
<tr><td class="ovi">मग नादासी होय विश्रांती ॥ मायेसी होय उपशांति ॥ <br>उरे केवळ ज्ञप्ती ॥ ब्रह्म सत्तामात्र जें ॥ १०४ ॥ </td>
<td class="anu">मग नादही विश्रांति घेतो, मायाही थंड होते, मग केवळ ज्ञप्ति म्हणजे केवळ सत्ता मात्र ब्रह्म तेवढेच राहते. १०४ </td></tr>
<tr><td class="ovi">असो या महाकारणव्यतिरिक्त ॥ कांहींच नाहीं कार्यजात ॥ <br>म्हणूनि प्रपंचासी भिन्नत्व ॥ नाहीं परब्रह्मीं ॥ १०५ ॥ </td>
<td class="anu">असो. त्या महाकारणावेगळें कार्यजात म्हणून कांही नाहींच ह्मणून परब्रह्माच्या ठिकाणीं प्रपंचाला वेगळेपणा नाही. १०५ </td></tr>
<tr><td class="ovi">परब्रह्माचिया सत्ता ॥ कारण प्रपंचासी अस्तिता ॥ <br>तेणें होय विद्यमानता ॥ सूक्ष्म प्रपंचासी ॥ ॥ १०६ ॥ </td>
<td class="anu">परब्रह्माच्या सत्तेने कारण प्रपंचाला अस्तित्व येतें आणि त्यामुळेंच सूक्ष्म प्रपंचालाही अस्तित्व येतें. १०६ </td></tr>
<tr><td class="ovi">स्थूलप्रपंचाविण ॥ स्थूलप्रपंचासी नाहीं वर्तन ॥ <br>म्हणूनि कार्यचि कारण ॥ जाण येणें न्यायें ॥ १०७ ॥ </td>
<td class="anu">सूक्ष्म प्रपंचाशिवाय स्थूल प्रपंचही नाही. म्हणून कार्यच कारण हा न्याय ध्यानांत आण. १०७ </td></tr>
<tr><td class="ovi">ह्मणूनि अकार तोचि उकार ॥ उकार तोचि मकार ॥ <br>मकार तोचि अनाक्षर ॥ परमात्मा पै ॥ १०८ ॥ </td>
<td class="anu">म्हणून आकार तोच उकार, उकार तोच मकार, व मकार तोच अनाक्षर (वर्णरहित) परमात्मा होय. १०८ </td></tr>
<tr><td class="ovi">ऐसें आपणया आपण बुझे ॥ तो जीव शुद्ध बोलिजे ॥ <br>ब्रह्मसाक्षात्कार पाविजे ॥ तेणेंचि पैं ॥ १०९ ॥</td>
<td class="anu">त्याप्रमाणें आपणच आपल्याला जाणतो, तो जीव शुद्ध जमे म्हणतात. ब्रह्म साक्षात्कार घ्यावा, असा त्यानेंच. १०९ </td></tr>
<tr><td class="ovi">असो हे ईश्वरोपाधि समष्टि ॥ जीवोपाधि वोलिजे व्यष्टि ॥ <br>ऐसी व्यष्टीसमष्टीची गोष्टी ॥ ते पादत्रय पै ॥ ११० ॥ </td>
<td class="anu">असो. त्या ईश्वरोपाधीला समष्टी व जीवाच्या उपाधीला व्यष्टि म्हणतात. हे व्यष्टिसमष्टीचे प्रकार हेच तीन पाद होत. ११० </td></tr>
<tr><td class="ovi">एवं शबल त्वंपदार्थ ॥ प्रणवाचे पादत्रय यथार्थ ॥ <br>अर्धमात्रा शोधिलीया ऐक्यार्थ ॥ होती असि पदी ॥ १११ ॥ </td>
<td class="anu">अशा प्रकारे शबल त्वं पदार्थ, प्रणवाचें यथापादत्रय, आणि अर्धमात्रेचा विचार पाहिला सणजे असिपदाचे ठिकाणी ऐक्यार्थ होतो. १११ </td></tr>
<tr><td class="ovi">तो शोधनक्रम कैसा ॥ ऐसें म्हणसी गा वत्सा ॥ <br>तरी उत्तरार्धी स्वेच्छा ॥ बुझसी तूं ॥ ११२ ॥ </td>
<td class="anu">आतां तो अर्धमात्रेचा शोधन (विचार) क्रम कसा आहे म्हणशील तर हे वत्सा ! तें तूं उत्तरार्धी हवें तसे समजून ११२</td></tr>
<tr><td class="ovi">ऐसी श्रीगुरूची वाणी ॥ ऐकोनि शिष्यशिरोमणी ॥ <br>करितां झाला विनवणी ॥ श्रीमुकुंदराज म्हणे ॥ ११३ ॥ </td>
<td class="anu">श्रीमुकुंदराज म्हणतात. ''अशी श्रीगुरूंची वाणी ऐकून शिषयशिरोमणि विनंति करूं लागला.'' ११३</td></tr>
<tr><td class="ovi">इति श्रीमद्‌विवेकसिंधौ सृष्टिक्रमे गुरुशिष्यसंवादे <br>स्थूलदेहकथनं नाम षष्ठप्रकरणं समाप्तम् ॥</td>

<br><br>
<td>
<p style="text-align:right;margin-right:30px; font-size:1.5em;"><a href="#top">GO TOP</a></p><br><br> 
</td>
</tr></table>

</td></tr></tbody></table>
 
</body></html>
<!-- CHECKED  20-03-2015 -->
