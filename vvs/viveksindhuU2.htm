<html>
<head>
<meta http-equiv="content-type" content="text/html; charset=utf-8">
<title>सत्संगधारा - आदिमहाराष्ट्रकवि व महासाधु श्रीमुकुंदरायकृत  - विवेकसिंधु - उत्तरार्ध - प्रकरण २ रे  -  लिंगदेह निरसन</title>
<link rel="stylesheet" type="text/css" href="../css/vsindhu.css">
<a name="top"></a>
</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../upa/intro-upa.htm">प्रस्तावना</a></li>
		<li><a href="../upa/intro-dasho.htm">दशोपनिषदे</a></li>
		<li><a href="../upa/intro-vaishnavo.htm">वैष्णव उपनिषदे</a></li>
		<li><a href="../upa/intro-shaiva.htm">शैव उपनिषदे</a></li>
		<li><a href="../upa/intro-shakta.htm">शाक्त उपनिषदे</a></li>
		<li><a href="../upa/intro-samanya.htm">सामान्य उपनिषदे</a></li>
		<li><a href="../upa/intro-sanyasa.htm">संन्यास उपनिषदे</a></li>
		<li><a href="../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="../brahmaV/intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>


<body bgcolor="#A7B0EF">
<table width="80%" border="0" align="center" bgcolor="#ffeeff">
<tbody><tr><td align="center">

<div class="pre">
<a href="viveksindhuU1.htm"> </a>
</div>
<div class="nex">
<a href="viveksindhuU3.htm">NEXT  </a>
</div><br clear="all"> 

<table class="outertable">

<p class="hdr3">
 ॥ आदिमहाराष्ट्रकवि व महासाधु श्रीमुकुंदरायकृत ॥ <br></p> 
<p class="hdr1">॥ विवेकसिंधु ॥ <br></p>
<p class="hdr2">
उत्तरार्ध<br></p>
<p class="hdr3">
॥  प्रकरण २ रे  ॥ <br></p>
<p class="hdr4">
॥ लिंगदेह निरसन ॥ <br><br>॥ श्रीगणेशाय नम: ॥ </p>

<tr><td class="ovi">श्रीगणेशयनम: ॥ श्रीमत्सच्चिदानंतगुरवे नमः ॥ </td>	
<td class="anu">श्रीगणेशायनमः -</td></tr>
<tr><td class="ovi">तंव शिष्यशिरोमणि बोलिले ॥ वंदूनि श्रीगुरुचीं पाऊलें ॥ <br>जें स्थूलदेह बंधन तोडिले ॥ निकियापरी ॥ १ ॥  </td>
<td class="anu">श्रीगणेशाय नमः- नंतर श्रीगुरूंचे पाय नमून शिष्यशिरोमणि म्हणाले की, ह्या जडदेहाचें बंधन उत्तम प्रकारे तोडल्यासारखे झाले. १ </td></tr>
<tr><td class="ovi">स्थूलदेह बंदिशाळेपासूनि सुटलों ॥ देहादिप्रपंचसाक्षित्व पावलो ॥ <br>आतां कृतार्थ झालो ॥ श्रीचरणप्रसादे ॥ २ ॥ </td>
<td class="anu">ह्या जडदेहाच्या बंदिशाळेंतून सुटलो. देहादि प्रपंचाच्या साक्षित्वास पोचलो. महाराज ! श्रीच्या चरणाच्या प्रसादेंकरून आतां कृतार्थ झालो. २ </td></tr>
<tr><td class="ovi">तंव बोले गुरुनाथ ॥ जंव नव्हसी नलिंगदेहातीत ॥ <br>तंव न चुके संसृतिपंथ ॥ कदाचि पै गा ॥ ३ ॥ </td>
<td class="anu">तेव्हां श्रीरगुरुनाथ म्हणाले की, जोपर्यंत तूं लिंग देहातीत - कर्मवासनेहून वेगळा - झाला नाहीस तोपर्यंत संसारमार्गांतून कधीच सुटका नाही. ३  </td></tr>
<tr><td class="ovi">जेव लिंगदेह आवरण असे ॥ तंव स्वस्वरूप न प्रकाशे ॥ <br>नाथिलें अहंतेचें पिसें ॥  चैतन्यासी ॥ ४ ॥ </td>
<td class="anu">जोपर्यंत लिगदेहाचे आवरण आहे, तोपर्यंत स्वस्वरूपाचा बोध व्हावयाचा नाही. शुद्ध चैतन्याला अहंतेचे नसतेंच वेड लागलें आहे. ४ </td></tr>
<tr><td class="ovi">घटावच्छिन्न घटाकाश ॥ घटासरिसें हिंडे दाही दिशा ॥ <br>तेवीं आत्मा यातायाती गर्भवास ॥ पावे लिंग देहासवें ॥ ५ ॥ </td>
<td class="anu">घरांत व्यापून राहिलेले घटाकाश घटाबरोबर दाहिदिशांस फिरते, त्याचप्रमाणे लिंगदेहाबरोबर आत्माही गर्भवासांच्या यातायातींत पडत असतो. ५ </td></tr>
<tr><td class="ovi">जेविं सविता जळीं बिंबत ॥ तरंगे चांचल्य दशे पावत ॥ <br>तेवीं आत्मा असे सुखदुःख भोगित ॥ लिंगदेहवशें ॥ ६ ॥ </td>
<td class="anu">ज्याप्रमाणें पाण्यांतील सूर्यबिंब लाटांबरोबर चांचल्याच्या अवस्थेला पोंचते ( हालूं लागते), त्याचप्रमाणे आत्माही लिंगदेहाच्या संगतीने सुखदुःखे भोगीत असतो. ६ </td></tr>
<tr><td class="ovi">अग्नि लोहाचे संसर्ग जैसा ॥ घणाचे घाईं पिटे तैसा ॥ <br>आत्मा जन्ममरण पावे आपैसा ॥ आवर्त लिंग देही ॥ ७ ॥ </td>
<td class="anu">अग्नि हा जसा लोखंडाच्या संसर्गाने घणाच्या घावांखाली पिटला जातो, तसाच लिंगदेहाने वेष्टिलेला आत्माही आपोआप जन्ममरणादि पावत असतो. ७ </td></tr>
<tr><td class="ovi">शुभाशुभ कर्मीं वेष्टित ॥ चौऱ्यायशीं लक्ष योनी भ्रमत ॥ <br>जंव न होसी लिंगदेहातीत ॥ तंव मोक्ष कैंचा ॥ ८ ॥ </td>
<td class="anu">शुभ व अशुभ कर्मांनी वेष्टिलेला चौर्‍यांशी लक्ष योनींचे फेरे फिरत असलेला जो तूं, त्या तुला लिंगदेहाहून वेगळा झाला नाहीस तोपर्यंत मोक्ष कोठून प्राप्त होणार ! ८ </td></tr>
<tr><td class="ovi">तरी ते लिंग देह म्हणसी कैसें ॥ तुज पूर्वीं निरोपिले जैसें ॥ <br>तयाचे निरासें प्रकाशे ॥ स्वस्वरूप ॥ ९ ॥ </td>
<td class="anu">आतां तो लिंगदेह कसा आहे म्हणशील तर तुला पूर्वी सांगितला आहे तसाच तो आहे. त्याचा निरास झाला की, स्वस्वरूप प्रकाशमान झालेंच ! ९ </td></tr>
<tr><td class="ovi">जो सूक्ष्म भूतांचा ॥ पंचविसां कळांचा ॥ <br>वासनामय जीवाचा ॥ लिंगदेह ॥ १० ॥ </td>
<td class="anu">जो सूक्ष भूतांचा, पंचवीस कळांचा बनलेला, वासनामय, तोच जीवाचा लिंगदेह होय. १० </td></tr>
<tr><td class="ovi">निर्विकल्प प्रथम स्फुरण ॥ जें मागा निरूपिलें अंतःकरण ॥ <br>तेंचि जरी तूं तत्साक्षी कवण ॥ तुजवाचूंनियां ॥ ११ ॥ </td>
<td class="anu">पहिलें निर्विकल्प स्फुरण तेंच अंतःकरण म्हणून जें मागे सांगितले तेंच जर तूं असशील तर तुझ्यावांचून त्याचा साक्षी कोण बरें असावा ! ११ </td></tr>
<tr><td class="ovi">संकल्पविकल्पांसी आपणयातें ॥ करणें नाहीं निरुतें ॥ <br>तद्‌रूप मनातें जाणतें ॥ तेंचि तूं कैसेनी ॥ १२ ॥ </td>
<td class="anu">संकल्प विकल्प कांहीं आपणच आपल्याला करीत नाहीत, तर त्यांचें रूप मनाला समजते. तेव्हां तेंच तूं कसें होशील; १२ </td></tr>
<tr><td class="ovi">निश्चय न करी निश्चयानें ॥ आत्मा प्रकाशी तयातें ॥ <br>तद्‌रूप दृश्य जाणे बुद्धीतें ॥ ते बुद्धि तूं कैसेनी ॥ १३ ॥ </td>
<td class="anu">निश्चय कांहीं निश्चयाला करीत नाहीं. तर आत्मा हा त्याला प्रकाश देणारा आहे. आणि त्याचें रूप जें दृश्य तें बुद्धीला कळते. ती बुद्धि तूं कसा बरें होशील ! १३ </td></tr>
<tr><td class="ovi">बुद्धीच आत्मा मानित ॥ उठिलें तें बौद्धमत ॥ <br>ते बुद्धि साक्षित्वें निर्जित ॥ केली तुवांची ॥ १४ ॥ </td>
<td class="anu">बुद्धीलाच आत्मा मानणारे तें बौद्धमत अस्तित्वांत आले आहे. तें बुद्धिसाक्षित्वानें तूंच चीत केलेस. १ ४</td></tr>
<tr><td class="ovi">पूर्चानुभूताचें अनुसंधान ॥ तें चित्ताचें चेतव्य लक्षण ॥ <br>चित्तातें चेतवितो कवण ॥ तुजवांचूनिया ॥ १५ ॥ </td>
<td class="anu">पूर्वी जें कायअनुभवलें असेल त्याचें अनुसंधान तेंच चित्ताचे चेतव्य लक्षण होय. त्या चित्ताला चेतविणारा तुझ्याशिवाय दुसरा कोण आहे बरें ? १५ </td></tr>
<tr><td class="ovi">देहाकारें आपणातें ऐसें मानिन ॥अभिमानलक्षणे अहंकार उठवित ॥ <br>तयांन असूनि तयातें जाणत ॥ तेचि तूं केवीं होसी ॥ १६ ॥ </td>
<td class="anu">देहरूपानें आपणच तो मानणें हीअभिमानाचीं लक्षणे अहंकार उत्पन्न करतो. त्यांत असून त्याला जाणणारा जो तूं तो तोच कसा होशील ? १६. </td></tr>
<tr><td class="ovi">अहं सुखी अहं दुःखी येणें आकारे ॥ अहंता लक्षण वृत्ति स्फुरे ॥ <br>तैसे विकार तुझेनि आधारें ॥ उठती जडती देहग्रंथी ॥ १७ ॥ </td>
<td class="anu">'मी सुखी' 'मी दुःखी' ह्या रूपाने अहंतेच्या लक्षणांची वृत्ति स्फुरण पावते आणि तसेच तुझ्या आश्रयाने विकार उद्भवतात व ह्या देहरूप बंधाला खिळून राहतात. १७ </td></tr>
<tr><td class="ovi">उत्पत्तिकाळीं उत्पत्तीतें ॥ आभासकारळीं आभासातें ॥ <br>विनाशकाळीं विनाशातें ॥ जाणता तो तूं वेगळाचि ॥ १८ ॥ </td>
<td class="anu">उत्पत्तिकालांत उत्पत्ति, आभासकाळी (स्थितिकाळी) आभास (स्थिति) आणि नाशकालीं नाश जाणणारा तो तूं वेगळाच आहेस. १८ </td></tr>
<tr><td class="ovi">जैसा पुष्पींचा परिमळ ॥ पुष्पीं असूनि पुष्पा वेगळ ॥ <br>अहंकृतिसाक्षी आत्मा निर्मळ ॥ तैसा जाणावा ॥ १९ ॥ </td>
<td class="anu">ज्याप्रमाणें फुलांतील सुवास फुलांत असून फुलाहून वेगळा आहे, असे दिसून येतें. त्याचप्रमाणे अहंकाराचा निर्मळ आत्मा हा साक्षी आहे, असें समजावे. १९</td></tr>
<tr><td class="ovi">अहंकारातें आत्मत्वे मानिनु ॥ उठिला जो नैय्यायिक सिद्धांतु ॥ <br>तयातें साक्षित्वेंचि तूं ॥ जाणतोसि ॥ २० ॥ </td>
<td class="anu">अहंकार हाच आत्मा मानणारा नैय्यायिकांचा सिद्धांत उद्भवला आहे. त्याला तर तूं साक्षित्वानेच जाणतोस. २० </td></tr>
<tr><td class="ovi">कवण ऐसें म्हणेल ॥ अहंकारे आत्मा प्रकाशेल ॥ <br>तरी दृश्याने द्रष्ट्यातें जाणिजेल ॥ हे केविं घडे ॥ २१ ॥ </td>
<td class="anu"> (आतां) कोणी असे म्हणतील की, अहंकारानें आत्मा प्रकाशतो ! (आत्म्याचा बोध होतो.) तर दृश्याने द्रष्ट्याला जाणलें, असें कसें होईल ? २१ </td></tr>
<tr><td class="ovi">एवं अंतःकरणपंचकाचे द्रष्टे ॥ तत्साक्षित्वेंचि भेटे ॥ <br>तें आत्मस्वरूप नेटें बोटें ॥ तेंचि तें तूं ॥ २२ ॥ </td>
<td class="anu">एवंच अतःकरणपंचकाचें द्रष्टें जें आत्मस्वरूप ते त्याच्या साक्षित्वानेच भेट देतें तेंच तूं निश्चकरून आहेस. २२ </td></tr>
<tr><td class="ovi">प्राण असतां देहासि जिणें ॥ कां तेणेंचि वीण मरणें ॥ <br>म्हणूनि प्राणचि आत्मा बोलणें ॥ मूढजनासी ॥ २३ ॥ </td>
<td class="anu">प्राण असे तोपर्यंतच देह जिवंत आहे, तो गेला कीं तेंच त्याचें मरण होय. म्हणून प्राण हाच आत्मा असें मूर्ख लोकांस वाटत असते. २३ </td></tr>
<tr><td class="ovi">आत्मा माणाचा द्रष्टा ॥ तो प्राण आत्मा मानिती निकटा ॥ <br>तयाचा थोर वाटे वोखटा ॥ योगियांसी ॥ २४ ॥ </td>
<td class="anu">आत्मा हा ( खरोखर) प्राणाचा द्रष्टा आहे. पण (इतर लक) प्राण व आत्मा अगदी एक आहे, असे मानतात. तथापि योग्यांना मात्र त्याची (प्राणाची) तितकीशी मानब्बरी वाटत नाही. २४ </td></tr>
<tr><td class="ovi">जरी प्राणचि आत्मा म्हणणें ॥ तरी सुषुप्त्यवस्थेंत यासी कां नाहीं जाणणे ॥ <br>चोरीं चोरितां वस्त्रें भूषणें ॥ कां नेणेचि तो ॥ २५ ॥ </td>
<td class="anu">प्राणालाच जर आत्मा म्हणावयाचें तर झोपेमध्यें त्याला ज्ञान कां असूं नये ? त्यावेळी चोरांनी दागदागिने व कपडेलत्ते चोरून नेले तर ते त्याला मुळीच कळत नाही, असे कां ? २५ </td></tr>
<tr><td class="ovi">जागृती आणि स्वप्नदशें ॥ प्राण जाणता ऐसे दिसे ॥ <br>परी आपणया आपण न प्रकाशे ॥ अवस्थात्रयीं ॥ २६ ॥ </td>
<td class="anu">जागेपणी आणि स्वप्नांत प्राण हा जाणता आहे असे वाटतें. परंतु तिन्ही अवस्थांमध्यें प्राण हा आपण होऊनच कांही आपणाला प्रकाशित करू शकत नाही. २६ </td></tr>
<tr><td class="ovi">मी असें पिंगले कां इडे ॥ ऐसें आपणयातें नेणे फुडे ॥ <br>म्हणूनि प्राणचि आत्मा न घडे ॥ निभ्रांत पैं ॥ २७ ॥ </td>
<td class="anu">मी पिंगला नाडीच्या ठिकाणी आहे कां इडेच्या ठिकाणी आहें, हें त्याला स्वतःला कांहीं खरोखर कळत नाही. म्हणून प्राण हाच आत्मा निःसंशय नव्हे. २७ </td></tr>
<tr><td class="ovi">अपानासी अधोगती ॥ उदानासी कंठीं स्थिती ॥ <br>समानासी नाभ्कमळीं वस्ती ॥ तेथूनि पसरे सर्व संधी ॥ २८ ॥ </td>
<td class="anu">अपान हा अधोभागी असतो; उदान हा कंठामध्यें असतो; आणि समानाचे वास्तव्य नाभिकमळी असून तेथून तो सर्व संधीत पसरतो. २८ </td></tr>
<tr><td class="ovi">व्यान सर्वांगी व्यापक ॥ आत्मा पंचप्राणांसी प्रकाशक ॥ <br>म्हणूनि अवस्थात्रयीं तूचि एक ॥ प्राणसाक्षी ॥ २९ ॥ </td>
<td class="anu">व्यान हा सर्वांग व्यापून असतो. आणि आत्मा हा पंचप्राणांनाही प्रकाश देणारा आहे. म्हणून तिन्ही अवस्थांमध्ये तूंच एक प्राणाचा साक्षी आहेस. २९ </td></tr>
<tr><td class="ovi">एवं प्राणपंचकातें जाणता ॥ तूं प्राणपंचक नव्हेसी सर्वथा ॥ <br>म्हणूनि असो हें आतां ॥ इंद्रियेंही नव्हेसी ॥ ३० ॥  </td>
<td class="anu">एवंच तूं प्राणपंचकास जाणणारा आहेस. तें प्राणपंचक मात्र तूं बिलकूल नव्हेस. आतां हे असो. म्हणून तूं इंद्रियेंही नव्हेस. ३० </td></tr>
<tr><td class="ovi">शब्दोन्मुख अंतःकरणवृत्ती ॥ तें श्रोत्रेंद्रिय तुजचि आहे प्रतीती ॥ <br>श्रोत्र द्रष्टा हे स्थिती ॥ केवीं घडे ॥ ३१ ॥ </td>
<td class="anu">शब्दाकडे वळलेली जी अंतःकरणाची वृत्ति ते श्रोत्रेंद्रिय होय. त्याचा तुझा तुलाच अनुभव आहे. तेव्हां श्रोत्र हाच द्रष्टा ही गोष्ट कशी होईल ? ३१ </td></tr>
<tr><td class="ovi">स्पर्शाचे ग्रहणीं उन्मुख ॥ तेंचि मन त्वगिंद्रिय वोळख ॥ <br>तें दृश्य तूं दृष्टा देख ॥ एक कैसेनि होसी ॥ ३२ ॥ </td>
<td class="anu">स्पर्शग्रहणाकडे वळलेली जी मनोवृत्ति तेच त्वगिंद्रिय हे ध्यानांत आण. ते दृश्य आणि तूं द्रष्टा होस. मग दोन्ही एक कशी होतील ? ३२ </td></tr>
<tr><td class="ovi">रूपातें निवडिती ॥ जे चक्षु बुद्धीची वृत्ती ॥ <br>तयातें जाणे ते ज्ञप्ती ॥ ते तूं चक्षु इंद्रिय कैसेनी ॥३३ </td>
<td class="anu">रूपाची शहानिशा करणारे जें चक्षू ती बुद्धीशी वृत्ति होय. त्यांना जाणणारी ज्ञानकळा होय. तेव्हां ते चक्षु इंद्रिय तूं कसे होशील ३३ </td></tr>
<tr><td class="ovi">जिव्हेंद्रियाची वृत्ती ॥ जे षड्‌रसातें चाखिती ॥ <br>तयेसी साक्षीभूत संविती ॥ तें रसनेंद्रिय नव्हसी तूं ॥ ३४ ॥ </td>
<td class="anu">षड्रसांना चाखणारी जी जिव्हेंद्रियाची वृत्ति तिला ज्ञान हे साक्षीभूत असते. तेव्हां तें रसनेंद्रियही तूं नव्हेस. ३४ </td></tr>
<tr><td class="ovi">अहंकाराची वृत्ति विशेष ॥ जो गंधग्रहणोन्मुख ॥ <br>तया घ्राणेंद्रियाचा अवभासक ॥ तूं घ्राणेंद्रिय कैसेनी ॥ ३५ ॥ </td>
<td class="anu">वास घेण्याकडे वळलेली जी अहंकाराची विशेष प्रकारची वृत्ति ते घाणेंद्रिय होय. त्याचा अवभासक-प्रकाशक तो तूं होस. तेव्हां घाणेद्रिंय तें तूं कसा होशील ? ३५ </td></tr>
<tr><td class="ovi">शब्द स्पर्श रूप रस गंध ॥ यांसी जाणता तूं चैतन्य शुद्ध ॥ <br>हें विषयपंचक जड तूं शुद्धबुद्ध ॥ विषयातीत ॥ ३६ ॥ </td>
<td class="anu">शब्द, स्पर्श, रूप, रस आणि गंध ह्यास जाणणारे शुद्ध चैतन्य तू होस. विषयपंचक हें जड आहे, आणि तूं शुद्ध बुद्ध (पूर्णज्ञानी) व विषयांहून निराळा आहेस. ३६ </td></tr>
<tr><td class="ovi">शब्दांतें बोलूं पाहत ॥ जो अंतःकरणाचा वृत्तांत ॥ <br>या क्रियात्मक वाचे आणित ॥ तूं द्रष्टेपणेंची ॥ ३७ ॥ </td>
<td class="anu">अंतःकरणातील जी गोष्ट शब्द उच्चारूं पाहते, त्या क्रियात्मक वाचेला तूंच द्रष्टेपणाने उदयास आणतोस. ३७ </td></tr>
<tr><td class="ovi">ते वदनीं स्तुती करी ॥ मग बोले मातृकाक्षरीं ॥ <br>हे तुज दृश्य वैखरी । द्रष्टेपणेंची ॥ ३८ ॥ </td>
<td class="anu">ती तें।डानें स्तुति करते. मग मात्रा व अक्षरे यांहीकरून बोलूं लागते. ती वैखरी तुला द्रष्टेपणानेच दृश्य झालेली असते. ३८ </td></tr>
<tr><td class="ovi">वैखरी निरास प्रसंगे ॥ मध्यमाही निरसावी लागे ॥ <br>ते उद्‌भवे बुद्धिचेनि संगे ॥ नादरूप ॥ ३९ ॥ </td>
<td class="anu">वैखरीचा निवास करतेवेळी मध्यमेचाही निरास करावा लागतो. ती बुद्धीच्या योगाने नादरूपानें प्रगट होते ३९. </td></tr>
<tr><td class="ovi">मनाचेनि आकरें ॥ ध्वनिरुप पश्यंती स्फुरे ॥ <br>पाहातां तत्वनिर्धारें ॥ तिये वेगळाचि तूं ॥ ४० ॥ </td>
<td class="anu">मनाच्या रूपानें ध्वनिरूप पश्यंती (वाणीचा दुसरा प्रकार) स्फुरण पावते. तत्वनिश्चयेंकरून पाहूं गेले तर तूं तिच्याहूनही वेगळाच आहेस ४० </td></tr>
<tr><td class="ovi">जीवात्मयाचें प्रथम स्फुरण ॥ तें परेवाचेचें लक्षण ॥ <br>निरूपिले जें अंतःकरण ॥ तेचि ते जाणावी ॥ ४१ ॥ </td>
<td class="anu">जीवात्म्याचे पहिलें स्फुरण तें परावाचेचें लक्षण होय. मागें अंतःकरण म्हणून जें सांगितले तेंच ते समजावें. ४१ </td></tr>
<tr><td class="ovi">ऐसा चतुर्विध वाचतें देखता ॥ तूं वाचा नव्हेसी सर्वथा ॥ <br>तीतेंही प्रकाशिता ॥ तूंचि एक ॥ ४२ ॥ </td>
<td class="anu">असा ह्या चारी वाणींचा विचार केला क्षणजे तूं वाचा तर बिलकुल नव्हेस. पण तूंच केवळ तिचाही प्रकाशकच आहेस. ४२ </td></tr>
<tr><td class="ovi">मनाचा वृत्त्यंकुर ॥ करूं पाहे स्पर्शविषय व्यापार ॥ <br>तया पाणींद्रियाचा दातार ॥ ते तूं केवी होसी ॥ ४३ ॥ </td>
<td class="anu">मनोवृत्तीचा जो अंकुर स्पर्शविषय व्यापार करावयास पाहतो त्या हस्तादि अवयवांचा दाता तूंच आहेस. तेव्हां तेच तूं कसे होशील ? ४३ </td></tr>
<tr><td class="ovi">द्धिवृत्तीचाचा फांटा ॥ धावो पाहे रूपाचा वांटा ॥ <br>तया पदेद्रियांचा द्रष्टा ॥ नया वेगळाचे तूं  ॥ ४४ ॥ </td>
<td class="anu">बुद्धीच्या वृत्तीची एक शाखा ररूपाच्या वाटेकडे धावावयास पाहते, त्या पद इंद्रियाचा द्रष्टा तूं असून त्याहून वेगळाच आहेस. ४४  </td></tr>
<tr><td class="ovi">चित्ताचा वृत्त्यंकुर ॥ करूं पाहे रतिविषय व्यापार ॥ <br>नया शिश्नेंद्रियाचा द्रष्टा निर्विकार ॥ तो तूं वेगळाची ॥४५॥ </td>
<td class="anu">चित्तवृत्तीचा जो अंकुर रनिविषयव्यापार करूं पाहतो, त्या शिश्नेंद्रियाचा तूं द्रष्टा असून निर्विकार व वेगळाच आहेस. ४५ गे</td></tr>
<tr><td class="ovi">अहंकाराचा वृत्तिविभाग ॥ करूं पाहे मळोत्सर्ग ॥ <br>तया पायुरिंद्रियाचा साक्षी निःसंग ॥ तद्विलक्षण तूं ॥ ४६ ॥ </td>
<td class="anu">अहंकाराची एक वृत्ति मलोत्सर्ग करूं पाहते, त्या पायुइंद्रियाचा तूं निःसंग साक्षी असून त्याहून अगदी भिन्न आहेस. ४६ </td></tr>
<tr><td class="ovi">ऐसे अवयव पंचवीस ॥ लिंगदेहाचे साभास ॥ <br>ने दृश्य तूं द्रष्टा निराभास ॥ वस्तु लिंगदेहातीत ॥ ४७॥ </td>
<td class="anu">अशाप्रकारें लिंगदेहाचे पंचवीस अवयव असून ते साभास आहेत. तै दृश्य होत. तूं द्रष्टा असून निराभास आहेस. तूं लिंगदेहाहून पलीकडची वस्तु आहेस. ४७ </td></tr>
<tr><td class="ovi">स्वप्नावस्थेंचें लक्षण ॥ ऐक तुज सांगेन ॥ <br>जेणें बुझसी वेगळेपण ॥ स्वस्वरूपाचें ॥ ४८ ॥  </td>
<td class="anu">आता तुला स्वप्नदशेचें लक्षण सांगतां तें ऐक. तेणेंकरून स्वस्वरूपाचें वेगळेपण तुझ्या ध्यानांत येईल. ४८ </td></tr>
<tr><td class="ovi">जागृती दशें मनें भोगिले ॥ ने विषय जड सरले ॥ <br>परी अध्यासरूप ठसावले ॥ ते स्वप्न बोलिजे ॥ ४९ ॥ </td>
<td class="anu">जागेपणी जे मनाने भोगले ते जड विषय नाहींसे होतात खरे, परंतु भासरूपानें जो मनावर ठसा बसला तेंच स्वप्न होय. ४९ </td></tr>
<tr><td class="ovi">द्रष्ट्या दृश्याचा अध्यासू ॥ साचाचि सारिखा आभासु ॥ <br>फुल सरे परी उरे वासु ॥ दाहाळिये जेवी ॥ ५० ॥ </td>
<td class="anu">द्रष्ट्याला दृश्याचा भास म्हणजे खर्‍याप्रमाणेच भ्रम होतो. फूल जातें पण फांदीला जसा त्याचा वास उरतो. ५० </td></tr>
<tr><td class="ovi">कां कापूर करंडाचा वेचें ॥ परंतु तेथील वास न वेचें ॥<br>ऐसें स्वप्नावस्थेचें ॥ जाणिजे सुख ॥ ५१ ॥ </td>
<td class="anu">किंवा करंड्यांतला कापूर जातो पण त्याचा वास जसा जात नाही, अशाच पैकी स्वप्नदशेतील सुख आहे, असे समज. ५१ </td></tr>
<tr><td class="ovi">निद्राकाळीं बुद्धीचा माथां ॥ बैसे जागृतीचा उलथा ॥ <br>ते वासनामय स्वप्नावस्था ॥ तुज दृश्य पैं ॥ ५२ ॥ </td>
<td class="anu">झोपेंत असतांना बुद्धीच्या डोकीवर जागृतीचा लहानसा टोला बसतो, तीच वासनामय स्वप्नदशा होय. ती तुला दृश्य आहेच. ५२ </td></tr>
<tr><td class="ovi">जरी लिंग देह नव्हसी ॥ तरी स्वप्नावस्था केवीं होसी ॥ <br>तियेतेंही प्रकाशितोसी ॥ निजमकाशें ॥ ५३ ॥ </td>
<td class="anu">तूं लिंगदेहच जर मुळीं नव्हेस, तर तूं स्वप्नदशा कोठून असणार ? तूं निजप्रकाशानें तिचाही प्रकाशक आहेस. ५३ </td></tr>
<tr><td class="ovi">लिंगदेह स्वप्नावस्था ॥ यादोहींचा अभिमानी तैजस भोक्ता ॥ <br>तया सात्विक अहंकाराते जाणता ॥ तया वेगळाच तूं ॥ ५४ ॥ </td>
<td class="anu">लिंगदेह आणि स्वप्नावस्था ह्या दोहोंचा अभिमानी व भोक्ता तैजस होय. त्या सात्विक अहंकाराला तूं जाणणारा व त्याहून अगदी वेगळाच आहेस. ५४ </td></tr>
<tr><td class="ovi">कंठस्थान भोग प्रविविक्त ॥ या दोहोंसी तूं व्यतिरिक्त ॥ <br>या सत्वकार्या पंचविधातीत ॥ तत्साक्षित्वेंची ॥ ५५ ॥ </td>
<td class="anu">कंठस्थान व प्रविविक्त म्हणजे सूक्ष्म भोग ह्या दोहोंहूनही तूं व्यतिरिक्त म्हणजे वेगळा आहेस. हे जे सत्त्वाचे पंचविध कार्य त्याहून तूं त्याच्या साक्षित्वानेच वेगळा आहेस. ५५ </td></tr>
<tr><td class="ovi">जैसा कां प्रसिद्ध दाहक ॥ लोहीं असूनि लोइप्रकाशक ॥ <br>तैसा तूं लिंगदेहा आभासक ॥ निजप्रकाशें ॥ ५६ ॥ </td>
<td class="anu">जसा प्रसिद्ध अग्नि हा लोखंडांत असून लोखंडाचा प्रकाशक आहे, तसाच तूंही निजप्रकाशानें लिंगदेहाचा प्रकाशक आहेस. ५६ </td></tr>
<tr><td class="ovi">चुंबकसन्निधानमात्रें ॥ लोह भ्रमतसे विचित्रें ॥ <br>तैसा तूं आकर्तेन स्वतंत्रे ॥ चेष्टे जड लिंगदेह ॥ ५७॥ </td>
<td class="anu">लोहचुंबकाच्या सान्निध्याने - लोहचुंबक जवळ येतांच लोह असें विलक्षण रातीने हवे तिकडे फिरू लागतें, तसाच अकर्ता व स्वतंत्र असा जो तूं, त्या तुझ्यामुळे जड व लिंगदेहही हवा तसा फिरत असतो. ५७ </td></tr>
<tr><td class="ovi">श्रवणीं शब्द ऐकणें ॥ त्वचेसी स्पर्श घेणें ॥ <br>नेत्रीं रूपातें देखणे ॥ तुझेनि परी तुज नाहीं ॥ ५८ ॥ </td>
<td class="anu">कानांनी शब्द ऐकणे, त्वचेने स्पर्श समजणे, डोळ्यांनी रूप पाहणे हे तुझ्यामुळे होते खरे पण ते तुला मात्र लागू नाही. ५८ </td></tr>
<tr><td class="ovi">जिव्हें रसातें चाखणे ॥ घाणें परिमळ घेणें ॥ <br>तुझेनि परी तुज नाहीं करणें ॥ इंद्रियव्यापार ॥ ५९ ॥ </td>
<td class="anu">जिभेने रुचि घेणे, नाकानें वास घेणे, हे सगळे तुझ्यामुळे होते खरे, परंतु तुला मात्र इंद्रियाचे व्यापार नाहींत. ५९ </td></tr>
<tr><td class="ovi">वाचेसी बोलणे ॥ हातांसी देणे वणे ॥ <br>पायांसी चालणें ॥ होय तुझेनी ॥ ६०॥</td>
<td class="anu">वीनें बोलणें, हाताने देणें व घेणें, पायांनी चालणें, सारें तुझ्यामुळेच ! ६० </td></tr>
<tr><td class="ovi"> शिश्नासी रति सुख भोगणे॥ पायूसी मलोत्सर्ग करणें ॥ <br>तूं अकर्ता व्यापारे येणें ॥ केवीं लिंपसी ॥ ६१ ॥ </td>
<td class="anu">शिश्नाने रतिसुख भोगणें, पायूने मलोत्सर्ग करणे, तूं अकर्ता आहेस, तेव्हां अशा व्यापारांनी तुला आत्म्याला मळ कसा लागणार ६१ </td></tr>
<tr><td class="ovi">मनासी मंतव्य ॥ बुद्धीसी बोद्धव्य ॥ <br>अहंतेसी अहंतव्य ॥ अकर्तेन तुवांची ॥ ६२ ॥</td>
<td class="anu">मनाला मनपणा, बुद्धीला बुद्धित्व, अहंतेला अहंकृति, ही तूं जो अकर्ता त्या तुझ्यामुळेच आहेत. ६२ </td></tr>
<tr><td class="ovi">चेतव्य चित्ताचें ॥ निर्विकल्प स्फुरण अंतःकरणाचें ॥ <br>हे सन्निधान फल आत्मयाचें ॥ परी तो अतीत ॥ ६३ ॥ </td>
<td class="anu">चित्ताचा चित्तपणा, अंतःकरणाचे निर्विकल्प स्फुरण हे आत्म्याच्या सान्निध्याचे फळ आहे. पण तो मात्र वेगळा आहे. ६३ </td></tr>
<tr><td class="ovi">जंव तुज नाहीं स्वरूपाचा निर्धार ॥ तंव आपण पा कल्पिसी इंद्रियव्यापार ॥ <br>शुभाशुभ कर्मीं वेष्टिला संसार ॥ तुज नाथिलाची ॥ ६४ ॥ </td>
<td class="anu">जोपर्यंत स्वरूपाचा निश्चय तुला झाला नाहीं, तोपर्यंत तूं आपण होऊनच इंद्रियांचा व्यापार कल्पित आहेस, आणि शुभ व अशुभ कर्मांनी व्यापिलेला हा नसताच संसार तुझ्या मागें लागला आहे. ६४ </td></tr>
<tr><td class="ovi">आतां तुवां द्रष्टेन आपणपें जाणितलें ॥ तंव देहद्वय निरसलें ॥ <br>वेद्यत्व विद्यामय देखिलें ॥ म्हणवोनीची ॥ ६५ ॥  </td>
<td class="anu">आतां तूं द्रष्टेपणाने आपणाला जाणलेस, तेव्हां उभय देहांचा निरास झाला आणि म्हणूनच ज्ञेय म्हणून जें आहे त अविद्यामय (आभासमात्र) आहे असे अनुभवास आलें. ६५</td></tr>
<tr><td class="ovi">अविद्येसी असतां अनादित्व ॥ पूर्वींच इयेसी मिथ्यात्व ॥ <br>तत्कार्य देहद्वया अनित्यत्व ॥ ते सांगावेंचि नलगे ॥ ६६ ॥ </td>
<td class="anu">अविद्या ही अनादि आहे, आणि ती मुळचीच मिथ्या आहे. तेव्हां तिचे कार्य जे हे उभय देह त्यांना अनित्यपणा असणार हे सांगावयाला नकोच ! ६६ </td></tr>
<tr><td class="ovi">स्वप्नेंद्रियाचेनि द्वारें ॥ जीवीं पुण्यपाप विस्तारे ॥ <br>तयासी प्रबोधेंचि प्रायश्चित्त वारे ॥ येरे काज नाहीं ॥ ६७ ॥ </td>
<td class="anu">स्वप्नेंद्रियांच्या द्वारानें जीवाच्या ठायीं जें पापपुण्य फैलावते त्याला हे पहा ! जागृति हेंच प्रायश्चित्त. दुसऱ्याचे कारण नाहीं. ६७ </td></tr>
<tr><td class="ovi">तैसें देहद्वयाचें निमित्तें ॥ करमें घडती सदसतें ॥ <br>ती जळवी समस्तें ॥ तत्साक्षित्वेंची ॥ ६८ ॥  </td>
<td class="anu">त्याचप्रमाणे उभय देहांच्या निमित्तानें बरी वाईट कर्में घडत असतात, ती सर्व त्यांच्या साक्षित्वानेच भस्म होऊन जातात. ६८ </td></tr>
<tr><td class="ovi">आतां असो हा युक्तिप्रसंग ॥ जाहुलिया लिंगदेहाचा भंग ॥ <br>चुके स्वर्गेनरकाचा मार्ग ॥ स्वभावेंची ॥ ६९ ॥ </td>
<td class="anu">आता हा युक्तिवाद पुरे. लिंगदेहाचा नाश झाला म्हणजे आपोआपच स्वर्गाची व नरकाची वाट खुंटते ६९</td></tr>
<tr><td class="ovi">देहद्वयाचा द्रष्टा ॥ नवचे शुभाशुभ कर्माचिया वाटा ॥ <br>मपीन विलक्षण साक्षी सुभटा ॥ तूतें म्हणिपे ॥ ७० ॥ </td>
<td class="anu">उभय देहांचा द्रष्टा, शुभ व अशुभ कर्मांच्या वाटेलाही न जाणारा असून हे उत्तम पुरुषा ! तुला विलक्षण ( भिन्नलक्षण वेगळा) व साक्षी म्हटले पाहिजे. ७० </td></tr>
<tr><td class="ovi">यापरी लिंगदेह निरासु ॥ झालिया चुके गर्भवासु ॥ <br>आत्मा भेटे स्वयंप्रकाशु ॥ म्हणे मुकुंदराजु ॥ ७१ ॥ </td>
<td class="anu">मुकुंदराज म्हणतात - ह्याप्रमाणे लिंगदेहाचा नाश झाला म्हणजे गर्भवास टळतो आणि स्वयंप्रकाश आत्म्याची भेट होते. ७१ </td></tr>
<tr><td class="ovi">इति श्रीमद्‌विवेकसिंधौ उत्तरार्धे संहारक्रमे गुरुशिष्यसंवादे <br>लिंगदेहनिरसनं नाम द्वितीयप्रकरणं समाप्तम् ॥ </td>	
<br><br>
<td>
<p style="text-align:right;margin-right:30px; font-size:1.5em;"><a href="#top">GO TOP</a></p><br><br> 
</td>
</tr></table>

</td></tr></tbody></table>

</body></html>
<!-- CHECKED  12-12-2017 -->

