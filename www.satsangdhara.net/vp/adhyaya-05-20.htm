<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="content-type" content="text/html; charset=utf-8">
<title>सत्संगधारा  -  विष्णुपुराण  -  पञ्चमः अंशः  -  विंशोऽध्यायः   </title>
<a name="top"></a>

<link rel="stylesheet" type="text/css" href="../css/vp.css">

</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../upa/intro-upa.htm">प्रस्तावना</a></li>
		<li><a href="../upa/intro-dasho.htm">दशोपनिषदे</a></li>
		<li><a href="../upa/intro-vaishnavo.htm">वैष्णव उपनिषदे</a></li>
		<li><a href="../upa/intro-shaiva.htm">शैव उपनिषदे</a></li>
		<li><a href="../upa/intro-shakta.htm">शाक्त उपनिषदे</a></li>
		<li><a href="../upa/intro-samanya.htm">सामान्य उपनिषदे</a></li>
		<li><a href="../upa/intro-sanyasa.htm">संन्यास उपनिषदे</a></li>
		<li><a href="../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="../brahmaV/intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>


<body bgcolor="#A7B0EF">
<table width="80%" border="0" align="center" bgcolor="#ffeeff">
<tr><td>

<br>
<br><div class="pre">
<a href="adhyaya-05-19.htm">मागचा अध्याय</a>
</div>
<div class="nex">
<a href="adhyaya-05-21.htm">पुढचा अध्याय</a>
</div><br clear="all">

<p class="hdr1">॥ विष्णुपुराणम् ॥<br></p>

<p class="hdr2">पञ्चमः अंशः <br></p>

<p class="hdr3">॥ विंशोऽध्यायः ॥ <br><br></p>

<div class="shl">
श्रीपराशर उवाच<br>
राजमार्गे ततः कृष्णः सानुलेपनभाजनाम् ।<br>
ददर्श कुब्जामायान्तीं नवयोवनगोचराम् ॥ १ ॥<br>
तामाह ललितं कृष्णः कस्येदमनुलेपनम् ।<br>
भवत्या नीयते सत्यं वदेन्दीवरलोचने ॥ २ ॥<br>
सकामेनेव सा प्रोक्ता सानुरागा हरिं प्रति ।<br>
प्राह सा ललितं कुब्जा तद्दर्शनबलात्कृता ॥ ३ ॥<br>
कान्त कस्मान्न जानासि कंसेन विनियोजिताम् ।<br>
नैकवक्रेति विख्यातामनुलेपनकर्मणि ॥ ४ ॥<br>
नान्यपिष्टं हि कंसस्य प्रीतये ह्यनुलेपनम् ।<br>
भवाम्यहमतीवास्य प्रसादधनभाजनम् ॥ ५ ॥<br>
श्रीकृष्ण उवाच<br>
सुगन्धमेतद्‌राजार्हं रुचिरं रुचिरानने ।<br>
आवयोर्गात्र सदृशं दीयतामनुलेपनम् ॥ ६ ॥<br>
श्रीपराशर उवाच<br>
श्रुत्वैतदाह सा कुब्जा गृह्यतामिति सादरम् ।<br>
अनुलेपनं च प्रददौ गात्रयोग्यमथोभयोः ॥ ७ ॥<br>
भक्तिच्छेदानुलिप्ताङ्‍गौ ततस्तौ पुरुषर्षभौ ।<br>
सेन्द्रचापौ व्यराजेतां सितकृष्णाविवाम्बुदौ ॥ ८ ॥<br>
ततस्तां चुबुके शौरिरुल्लापनविधानवित् ।<br>
उत्पाट्य तोलयामास व्द्यङ्‍गुलेनाग्रपाणिना ॥ ९ ॥<br>
चकर्ष पद्‌भ्यां च तदा ऋजुत्वं केशवोऽनयत् ।<br>
ततः सा ऋजुतां प्राप्ता योषितमभवद्वरा ॥ १० ॥<br>
विलासलिलितं प्राह प्रेमगर्भभरालसम् ।<br>
वस्त्रे प्रगृह्य गोविन्दं मम गेहं व्रजेति वै ॥ ११ ॥<br>
एवमुक्तस्तया शौरी रामस्यालोक्य चाननम् ।<br>
प्रहस्य कुब्जां तामाह नैकवक्रामनिन्दिताम् ॥ १२ ॥<br>
आयास्ये भवतीगेहमिति तां प्रहसन्हरिः ।<br>
विससर्ज जहासोच्चै रामस्यालोक्य चाननम् ॥ १३ ॥<br>
भक्तिभेदानुनिप्ताङ्‍गौ नीलपीताम्बरौ तु तौ ।<br>
धनुःशालां ततो यातौ चित्रमाल्योपशोभितौ ॥ १४ ॥<br>
आयागं तद्धनूरत्‍नं ताभ्यां पृष्टैस्तु रक्षिभिः ।<br>
आख्याते सहसा कृष्णो गृहीत्वा पूरयद्धनुः ॥ १५ ॥<br>
ततः पूरयता तेन भज्यमानं बलाद्धनुः ।<br>
चकार सुमहच्छब्दं मथुरा येन पूरिता ॥ १६ ॥<br>
अनुयुक्तौ ततस्तौ तु भग्ने धनुषि रक्षिभिः ।<br>
रक्षिसैन्यं निहत्योभौ निष्क्रान्तौ कार्मुकालयात् ॥ १७ ॥<br>
अक्रूरागमवृत्तान्तमुपलभ्य महद्धनुः ।<br>
भग्नं श्रुत्वा च कंसोऽपि प्राह चाणूरमुष्टिकौ ॥ १८ ॥<br>
कंस उवाच<br>
गोपालदारकौ प्राप्तौ भवद्‌भ्यां तु ममाग्रतः ।<br>
मल्लयुद्धेन हन्तव्यौ मम प्राणहरौ दि तौ ॥ १९ ॥<br>
नियुद्धे तद्विनाशेन भवद्‍भ्यां तोषितो ह्य् अहम् ।<br>
दास्याम्यभिमतान्कामान्नान्यथैतौ महाबलौ ॥ २० ॥<br>
न्यायतोऽन्यायतो वापि भवद्‌भ्यां तौ ममाहितौ ।<br>
हन्ताव्यौ तद्वधाद्‌राज्यं सामान्यं वां भविष्यति ॥ २१ ॥<br>
इत्यादिश्य स तौ मल्लौ ततश्चाहूय हस्तिपम् ।<br>
प्रोवाचोच्चैस्त्वया मल्लसमाजद्वारि कुञ्जरः ॥ २२ ॥<br>
स्थाप्यः कुवलयापीडस्तेन तौ गोपदारकौ ।<br>
घातनीयौ नियुद्धाय रङ्‍गद्वारमुपागतौ ॥ २३ ॥<br>
तमप्याज्ञाप्य दृष्ट्‍वा च सर्वान्मञ्चानुपाकृतान् ।<br>
आसन्नमरणः कंसः सूर्योदयमुदैक्षत ॥ २४ ॥<br>
ततः समस्तमञ्चेषु नागरः स तदा जनः ।<br>
राजमञ्चेषु चारूढाः सह भृत्यैर्नराधिपाः ॥ २५ ॥<br>
मल्लप्राश्निकवर्गश्च रङ्‍गमध्यसमीपगः ।<br>
कृतः कंसेन कंसोऽपि तुङ्‍गमञ्चे व्यवस्थितः ॥ २६ ॥<br>
अन्तःपुराणां मञ्चाश्च तथान्ये परिकल्पिताः ।<br>
अन्ये च वारमुख्यानामन्ये नागरयोषिताम् ॥ २७ ॥<br>
नन्दगोपादयो गोपा मञ्चेष्वन्येष्ववस्थिताः ।<br>
अक्रूरवसुदेवौ च मञ्चप्रान्ते व्यवस्थितौ ॥ २८ ॥<br>
नागरीयोषितां मध्ये देवकीपुत्रगर्धिनी ।<br>
अन्तकालेऽपि पुत्रस्य द्रक्ष्यामीति मुखं स्थिता ॥ २९ ॥<br>
वाद्यमानेषु तुर्येषु चाणूरे चापि वल्गति ।<br>
हाहाकारपरे लोके ह्यास्फोटयति मुष्टिके ॥ ३० ॥<br>
ईषद्धसन्तौ तौ वीरौ बलभद्रजनार्दनौ ।<br>
गोपवेषधारौ बालौ रङ्‍गद्वारमुपागतौ ॥ ३१ ॥<br>
ततः कुवलयापीडो महामात्रप्रचोदितः ।<br>
अभ्यधावत वेगेन हन्तुं गोपकुमारकौ ॥ ३२ ॥<br>
हाहाकारो महाञ्जज्ञे रङ्‍गमध्ये द्विजोत्तम ।<br>
बलदेवोऽनुजं दृष्ट्‍वा वचनं चेदमब्रवीत् ॥ ३३ ॥<br>
हन्तव्यो हि महाभाग नागोऽयं शत्रुचोदितः ॥ ३४ ॥<br>
इत्युक्तः सोऽग्रजेनाथ बलदेवेन वै द्विज ।<br>
सिंहनादं ततश्चक्रे माधवः परवीरहा ॥ ३५ ॥<br>
करेण करमाकृष्य तस्य केशिनिषूदनः ।<br>
भ्रामयामास तं शौरिरैरावतसमं बले ॥ ३६ ॥<br>
ईशोपि सर्वजगतां बाललीलानुसारतः ।<br>
क्रीडित्वा सुचिरं कृष्णः करिदन्तपदान्तरे ॥ ३७ ॥<br>
उत्पाट्य वामदन्तं तु दक्षिणेनैव पाणिना ।<br>
ताडयामास यन्तारं तस्यासीच्छतधा शिरः ॥ ३८ ॥<br>
दक्षिण दन्तमुत्पाट्य बलभद्रोऽपि तत्क्षणात् ।<br>
स रोषस्तेन पार्श्वस्थान् गजपालानपोथयत् ॥ ३९ ॥<br>
ततस्तूत्प्लुत्य वेगेन रौहिणेयो महाबलः ।<br>
जघान वामपादेन मस्तके हस्तिनं रुषा ॥ ४० ॥<br>
स पपात हतस्तेन बलभद्रेण लीलया ।<br>
सहस्राक्षेण वज्रेण ताडितः पर्वतो यथा ॥ ४१ ॥<br>
हत्वा कुवलयापीडं हस्त्यारोहप्रचोदितम् ।<br>
मदासृगनुलिप्ताङ्‍गौ हस्तिदन्तवरायुधौ ॥ ४२ ॥<br>
मृगमध्ये यथा सिंहौ गर्वलीलावलोकिनौ ।<br>
प्रविष्टौ सुमहारङ्‍गं बलभद्रजनार्दनौ ॥ ४३ ॥<br>
हाहाकारो महाञ्जज्ञे महारङ्‍गे त्वनन्तरम् ।<br>
कृष्णोऽयं बलभद्रोयमिति लोकस्य विस्मयः ॥ ४४ ॥<br>
सोऽयं येन हता घोरा पूतना बालघातिनी ।<br>
क्षिप्तं तु शकटं येन भग्नौ तु यमलार्जुनौ ॥ ४५ ॥<br>
सोयं यः कालियं नागं ममर्दारुह्य बालकः ।<br>
धृतो गोवर्धनो येन सप्तरात्रं महागिरिः ॥ ४६ ॥<br>
अरिष्टो धेनुकः केशी लीलयैव महात्मना ।<br>
निहता येन दुर्वृत्ता दृश्यतामेष सोऽच्युतः ॥ ४७ ॥<br>
अयं चास्य महाबाहुर्बलभद्रोऽग्रतोऽग्रजः ।<br>
प्रयाति लीलया योषिन्मनोनयननन्दनः ॥ ४८ ॥<br>
अयं स कथ्यते प्राज्ञैः पुराणार्थविशारदैः ।<br>
गोपालो यादवं वंशं मग्नमभ्यद्धरिष्यति ॥ ४९ ॥<br>
अयं हि सर्वलोकस्य विष्णोरखिलजन्मनः ।<br>
अवतीर्णो महीमंशो नूनं भारहरो भुवः ॥ ५० ॥<br>
इत्येवं वर्णिते पौरै रामे कृष्णे च तत्क्षणात् ।<br>
उरस्तताप देवक्याः स्नेहस्नुतपयोधरम् ॥ ५१ ॥<br>
महोत्सवमिवासाद्य पुत्राननविलोकनात् ।<br>
युवेव वसुदेवोऽभूद्विहायाभ्यागतां जराम् ॥ ५२ ॥<br>
विस्तारिताक्षियुगलो राजान्तःपुरयोषिताम् ।<br>
नागारस्त्रीसमूहश्च द्रष्टुं न विरराम तम् ॥ ५३ ॥<br>
सख्यः पश्यत कृष्णस्य मुखमत्यरुणेक्षणम् ।<br>
गजयुद्धकृतायासस्वेदाम्बुकणिकाचितम् ॥ ५४ ॥<br>
विकासिशरदम्भोजमपश्यायजलोक्षितम् ।<br>
परिभूयं स्थितं जन्म सफलं क्रियतां दृशः ॥ ५५ ॥<br>
श्रीवत्सांकं महद्धाम बालस्यैतद्विलोक्यताम् ।<br>
विपक्षक्षपणं वक्षो भुजयुग्यं च भामिनि ॥ ५६ ॥<br>
किं न पश्यसि दुग्धेन्दुमृणालधवलाकृतिम् ।<br>
बलभद्रमिमं नीलपरिधानमुपागतम् ॥ ५७ ॥<br>
वल्गता मुष्टिकेनैव चाणूरेण तथा सखि ।<br>
क्रीडतोबलभद्रस्य हरेर्हास्यं विलोक्यताम् ॥ ५८ ॥<br>
सख्यः पश्यत चाणूरं नियुद्धार्थमयं हरिः ।<br>
समुपैति न सन्त्यत्र किं वृद्धा मुक्तकारिणः ॥ ५९ ॥<br>
क्व यौवनोन्मुखीभूतसुकुमारतनुर्हरिः ।<br>
क्व वज्रकठिनाभोगशरीरोऽयं महासुरः ॥ ६० ॥<br>
इमौ सुललितैरङ्‍गैर्वर्तेते नवयौवनौ ।<br>
दैतेयमल्लाश्चाणूरप्रमुखास्त्वतिदारुणाः ॥ ६१ ॥<br>
नियुद्धप्राश्निकानां तु महानेष व्यतिक्रमः ।<br>
यद्‍बालबलिनोर्युद्धं मध्यस्थैः समुपेक्ष्यते ॥ ६२ ॥<br>
श्रीपारशर उवाच<br>
इत्थं पुरस्त्रीलोकस्व वदतश्चालयन्भुवम् ।<br>
ववल्ग बद्धकक्ष्योऽन्तर्जनस्य भगवान्हरिः ॥ ६३ ॥<br>
बलभद्रोऽपि चास्फोट्य ववल्ग ललितं तथा ।<br>
पदे पदे तथा भूमिर्यन्न शीर्णा तदद्‍भुतम् ॥ ६४ ॥<br>
चाणूरेण ततः कृष्णो ययुधेऽमितविक्रमः ।<br>
नियुद्धकुशलो दैत्यौ बलभद्रेण मुष्टिकः ॥ ६५ ॥<br>
सन्निपातावधूतैस्तु चाणूरेण समं हरिः ।<br>
प्रक्षेपणैर्मुष्टिभिश्च कीलवज्रनिपातनैः ॥ ६६ ॥<br>
पादोद्धूतैः प्रमृष्टैश्च तयोर्युद्धमभून् महत् ॥ ६७ ॥<br>
अशस्त्रमतिघोरं तत्तयोर्युद्धं सुदारुणम् ।<br>
बलप्राणविनिष्पाद्यं समाजोत्सवसन्निधौ ॥ ६८ ॥<br>
यावद्यावच्च चाणूरो युयुधे हरिणा सह ।<br>
प्राणहानिमवापाग्र्यां तावत्तावल्लवाल्लवम् ॥ ६९ ॥<br>
कृष्णोऽपि युयुधे तेन लीलयैव जगन्मयः ।<br>
खेदाच्चालयता कोपान्निजशेखरकेसरम् ॥ ७० ॥<br>
बलक्षयं विवृद्धिं च दृष्ट्‍वा चाणूरकृष्णयोः ।<br>
वारयामास तूर्याणि कंसः कोपपरायणः ॥ ७१ ॥<br>
मृदङ्‍गादिषु तूर्येषु प्रतिषिद्धेषु तत्क्षणात् ।<br>
खे सङ्‍गतान्यवाद्यन्त देवतूर्याण्यनेकशः ॥ ७२ ॥<br>
जय गोविन्द चाणूरं जहि केशव दानवम् ।<br>
अन्तर्धानगता देवास्तमूचुरतिहर्षिताः ॥ ७३ ॥<br>
चाणूरेण चिरं कालं पीडित्वा मधुसूदनः ।<br>
उत्पाट्य भ्रमयामास तद्वधाय कृतोद्यमः ॥ ७४ ॥<br>
भ्रामयित्वा शतगुणं दैत्यमल्लममित्रजित् ।<br>
भूभावास्फोटयामास गगने गतजीवितम् ॥ ७५ ॥<br>
भूमावास्फोटितस्तेन चाणूरः शतधाभवत् ।<br>
रक्तस्रावमहापङ्‍कां चकार च तदा भवम् ॥ ७६ ॥<br>
बलदेवोऽपि तत्कालं मुष्टिकेन महाबलः ।<br>
ययुधे दैत्यमल्लेन चाणूरेण यथा हरिः ॥ ७७ ॥ <br>
सोऽप्येनं मुष्टिना मूर्ध्नि वक्षस्याहत्य जानुना ।<br>
पातयित्वा धरापृष्ठे निष्पिपेष गतायुषम् ॥ ७८ ॥<br>
कृष्णस्तोशलकं भूयो मल्लराजं महाबलम् ।<br>
वाममुष्टिप्रहारेण पातयामास भूतले ॥ ७९ ॥<br>
चाणूरे नहते मल्ले मुष्टिके विनिपातिते ।<br>
नीते क्षयं तोशलके सर्वे मल्लाः प्रदुद्रुवुः ॥ ८० ॥<br>
ववल्गतुस्ततो रङ्‍गे कृष्णसंकर्षणावुभौ ।<br>
समानवयसो गोपान्बलादाकृष्य हर्षितौ ॥ ८१ ॥<br>
कंसोऽपि कोपरक्ताक्षः प्राहोच्चैर्व्यायतान्नरान् ।<br>
गोपावेतौ समाजौघान्निष्क्राम्येतां बलादितः ॥ ८२ ॥<br>
नन्दोऽपि गृह्यतां पापो निर्गलैरायसैरिह ।<br>
अवृद्धार्हेण दण्डेन वसुदेवोऽपि वध्यताम् ॥ ८३ ॥<br>
वल्गन्ति गोपाः कृष्णेन ये चेमे सहिताः पुराः ।<br>
गावो निगृह्यतामेषां यच्चास्ति वसु किञ्चन ॥ ८४ ॥<br>
एवमाज्ञापयन्तं तु प्रहस्य मधुसूदनः ।<br>
उत्प्लुत्यारुह्य तं मञ्चं कंसं जग्राह वेगतः ॥ ८५ ॥<br>
केशेष्वाकृष्य विगलत्किरीटमवनीतले ।<br>
सं कंसं पातयामास तस्योपरि पपात च ॥ ८६ ॥<br>
अशेषजगदाधारगुरुणा पततोपरि ।<br>
कृष्णेन त्याजितः प्राणानुग्रसेनात्मजो नृपः ॥ ८७ ॥<br>
मृतस्य केशेषु तदा गृहीत्वा मधुसूदनः ।<br>
चकर्ष देहं कंसस्य रङ्‍गमध्ये महाबलः ॥ ८८ ॥<br>
गौरवेणातिमहता परिघातेन कृष्यता ।<br>
कृता कंसस्य देहेन वेगेनेव महाम्भसः ॥ ८९ ॥<br>
कंसे गृहीते कृष्णेन तद्‍भ्राताऽभ्यागतो रुषा ।<br>
सुनामा बलभद्रेण लीलयैव निपातितः ॥ ९० ॥<br>
ततो हाहाकृतं सर्वमासीत्तद्‌रङ्‍गमण्डलम् ।<br>
अवज्ञया हतं दृष्ट्‍वा कृष्णेन मथुरेश्वरम् ॥ ९१ ॥<br>
कृष्णेऽपि वसुदेवस्य पादौ जग्राह सत्वरः ।<br>
देवक्याश्च महाबाहुर्बलदेवसहायवान् ॥ ९२ ॥<br>
उत्थाप्य वसुदेवस्तं देवकी च जनार्दनम् ।<br>
स्मृतजन्मोक्तवचनौ तावे व प्रणतौ स्थितौ ॥ ९३ ॥<br>
श्रीवसुदेव उवाच<br>
प्रसीद सीदतां दत्तो देवानां यो वरः प्रभो ।<br>
तथावयोः प्रसादेन कृतोद्धारः स केशव ॥ ९४ ॥<br>
आराधितो यद्‍भगवानवतीर्णो गृहे मम ।<br>
दुर्वृत्तनिधनार्थाय तेन नः पावितं कुलम् ॥ ९५ ॥<br>
त्वमन्तः सर्वभूतानां सर्वभूतमयस्थितः ।<br>
प्रवर्तेते समस्तात्मंस्त्वत्तो भूतभविष्यति ॥ ९६ ॥<br>
यज्ञैस्त्वमिज्यसेऽचिन्त्य सर्वदेवमयाच्युत ।<br>
त्वमेव यज्ञो यष्टा च यज्वनां परमेश्वरः ॥ ९७ ॥<br>
समुद्‍भवः समस्तस्य जगतस्त्वं जनार्दन ॥ ९८ ॥<br>
सापह्नवं मम मनो यदेतत्त्वयि जायते ।<br> 
देवक्याश्चात्मजप्रीत्या तदत्यन्तविडम्बना ॥ ९९ ॥<br>
त्वं कर्ता सर्वभूतानामनादिनिधनो भवान् ।<br>
त्वं मनुष्यस्य कस्यैषा जिह्वा पुत्रेति वक्ष्यति ॥ १०० ॥<br>
जगदेतज्जगन्नाथ सम्भूतमखिलं यतः ।<br>
कया युक्त्या विना मायां सोऽस्मत्तः सम्भविष्यति ॥ १०१ ॥<br>
यस्मिन्प्रतिष्ठितं सर्वं जगत्स्थावरजङ्‍गमम् ।<br>
स कोष्ठोत्सङ्‍गशयनो मानुषो जायते कथम् ॥ १०२ ॥<br>
स त्वं प्रसीद परम्श्वर पाहि विश्व- <br>
&nbsp;&nbsp;&nbsp;&nbsp;  मंशावतारकरणैर्न ममासि पुत्रः ।<br>
आब्रह्मपादपमिदं जगदेतदीश <br>
&nbsp;&nbsp;&nbsp;&nbsp;  त्वत्तो विमोहयसि किं पुरुषोत्तमास्मान् ॥ १०३ ॥<br>
मायाविमोहितदृशा तनयो ममेति <br>
&nbsp;&nbsp;&nbsp;&nbsp;  कंसाद्‍भयं कृतमपास्तभयातितीव्रम् ।<br>
नीतोऽसि गोकुलमरातिभयाकुलेन <br>
&nbsp;&nbsp;&nbsp;&nbsp;  वृद्धिं गतोऽसि मम नास्ति ममत्वमीश ॥ १०४ ॥<br>
कर्माणि रुद्रमरुदश्विशतक्रतूनां <br>
&nbsp;&nbsp;&nbsp;&nbsp;  साध्यानि यस्य न भवन्ति निरीक्षितानि ।<br>
त्वं विष्णुरीश जगतामुपकारहेतोः <br>
&nbsp;&nbsp;&nbsp;&nbsp;  प्राप्तोसि नः परिगतो विगतो हि मोहः ॥ १०५ ॥<br>
इति श्रीविष्णुमहापुराणे पञ्चमेंऽशे विंशोध्यायः (२०)<br>
<br></div>

<p style="text-align:right;margin-right:30px; font-size:1.5em;"><a href="#top">GO TOP</a></p><br><br>
</td></tr></table></body></html>
<!--  ****  checked - 24-03-2019 - ****  -->

