<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="content-type" content="text/html; charset=utf-8">
<title>
श्रीगर्ग संहिता  -  मथुराखण्डः   -  पञ्चविंशोऽध्यायः 
</title>
<link rel="stylesheet" type="text/css" href="../css/garg.css"> 

<a name="top"></a>


</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../upa/intro-upa.htm">प्रस्तावना</a></li>
		<li><a href="../upa/intro-dasho.htm">दशोपनिषदे</a></li>
		<li><a href="../upa/intro-vaishnavo.htm">वैष्णव उपनिषदे</a></li>
		<li><a href="../upa/intro-shaiva.htm">शैव उपनिषदे</a></li>
		<li><a href="../upa/intro-shakta.htm">शाक्त उपनिषदे</a></li>
		<li><a href="../upa/intro-samanya.htm">सामान्य उपनिषदे</a></li>
		<li><a href="../upa/intro-sanyasa.htm">संन्यास उपनिषदे</a></li>
		<li><a href="../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="../brahmaV/intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#A7B0EF">

<table width="80%" border="0" align="center" bgcolor="#f8e0d7">
<tr><td> 

<div class="pre">
<a href="adhyaya-05-24.htm">मागचा अध्याय</a>
</div>
<div class="nex">
<a href="adhyaya-06-01.htm">पुढचा अध्याय</a>
</div>

<p class="hdr1">
श्रीगर्गसंहिता  </p>
<p class="hdr2">
मथुराखण्डः  -  पञ्चविंशोऽध्यायः </p>
<p class="hdr3">
 श्रीमथुरामाहात्म्यवर्णनम्  -  </p><br>

<p class="shl">
बहुलाश्व उवाच - <br>
अकस्मादागते रामे तत्र तीर्थमिदं श्रुतम् । <br>
अहो मधुपुरी धन्या यत्र सन्निहितश्च सः ॥ १ ॥ <br>
मथुरायास्तु को देवः कः क्षत्ता कश्च रक्षति । <br>
कश्चारः को मंत्रिवरः कैर्भूमिस्तत्र सेविता ॥ २ ॥ <br>
श्रीनारद उवाच - <br>
परिपूर्णतमः साक्षाच्छ्रीकृष्णो भगवान् हरिः । <br>
स्वयं हि मथुरानाथः केशवः क्लेशनाशनः ॥ ३ ॥ <br>
साक्षाद्‌भगवता प्राप्तः कपिलाय द्विजाय च । <br>
कपिलः प्रददौ यं वै प्रसन्नः शतमन्यवे ॥ ४ ॥ <br>
जित्वा देवान् राक्षसेन्द्रो रावणो लोकरावणः । <br>
यं स्तुत्वा पुष्पके स्थाप्य लंकायां तमपूजयत् ॥ ५ ॥ <br>
जित्वा लंकां राघवेन्द्रस्तमानीय प्रयत्‍नतः । <br>
अयोध्यायां च वाराहमर्चयामास मैथिल ॥ ६ ॥ <br>
स्तुत्वा रामं च शत्रुघ्नो यमनीय प्रयत्‍नतः । <br>
मथुरायां महापुर्यां स्थापयित्वा ननाम ह ॥ ७ ॥ <br>
सेवितो माथुरैः सर्वेः सर्वेषां च वरप्रदः । <br>
साक्षात्कपिलवाराहः सोऽयं मंत्रिवरः स्मृतः ॥ ८ ॥ <br>
क्षत्ता श्रीमथुरायाश्च नाम्ना भूतेश्वरः शिवः । <br>
दत्त्वा दण्डं पातकिने भक्त्यर्थान्मंत्रतां व्रजत् ॥ ९ ॥ <br>
चण्डिका तु महाविद्या देवी दुर्गार्तिनाशिनी । <br>
सिंहारूढा सदा रक्षां मथुरायाः करोति हि ॥ १० ॥ <br>
चारोऽहं मथुरायाश्च पश्यँल्लोकानितस्ततः । <br>
वदामि वार्तां सर्वेषां श्रीकृष्णाय महात्मने ॥ ११ ॥ <br>
मध्ये वै मथुरा देवी शुभदा करुणामयी । <br>
बुभुक्षितेभ्यः सर्वेभ्यो ददात्यन्नं विदेहराट् ॥ १२ ॥ <br>
चतुर्भुजा श्यामलांगा व्रजंति प्रव्रजन्ति च । <br>
मथुरायां मृतं नेतुं विमानैः कृष्णपार्षदाः ॥ १३ ॥ <br>
श्रीकृष्णस्यांगसंभूता मथुरा वै महापुरी । <br>
यस्या दर्शनमात्रेण नरो याति कृतार्थताम् ॥ १४ ॥ <br>
पुरा विधिः श्रीमथुरामुपेत्य <br>
&nbsp;&nbsp;&nbsp;&nbsp; तप्त्वा तपो वर्षशतं निरन्नः । <br>
जपन्हरीं ब्रह्म परं स्वयम्भूः <br>
&nbsp;&nbsp;&nbsp;&nbsp; स्वायम्भुवं प्राप सुतं प्रवीणम् ॥ १५ ॥ <br>
भूतेश्वरो देववरः सतीपति- <br>
&nbsp;&nbsp;&nbsp;&nbsp; स्तप्त्वा तपो दिव्यशरन्मधोर्वने । <br>
कृष्णप्रसादान्नृपराज सत्वरं <br>
&nbsp;&nbsp;&nbsp;&nbsp; तस्याः पुरे माथुरमण्डलस्य ॥ १६ ॥ <br>
कृष्णप्रसादादहमेव चारो <br>
&nbsp;&nbsp;&nbsp;&nbsp; भ्रमन्सदा माथुरमण्डलस्य । <br>
तथा हि दुर्गा मथुरां प्रयाति <br>
&nbsp;&nbsp;&nbsp;&nbsp; श्रीकृष्णदास्यं प्रकरोति नूनम् ॥ १७ ॥ <br>
तप्त्वा तपः शक्रपदं च शक्रः <br>
&nbsp;&nbsp;&nbsp;&nbsp; सूर्यो मनुं नित्यनिधिं कुबेरः । <br>
पाशी च पाशं समवाप्य सम्य- <br>
&nbsp;&nbsp;&nbsp;&nbsp; ङ्‌मधोर्वने विष्णुपदं ध्रुवश्च ॥ १८ ॥ <br>
तथांबरीषः समवाप मुक्तिं <br>
&nbsp;&nbsp;&nbsp;&nbsp; सोमोऽक्षयं वा लवणाज्जयं च । <br>
रघुश्च सिद्धिं किल चित्रकेतु- <br>
&nbsp;&nbsp;&nbsp;&nbsp; स्तप्त्वा तपोऽत्रैव मधोर्वने च ॥ १९ ॥ <br>
तप्त्वा तपोऽत्रैव मधोर्वने शुभे <br>
&nbsp;&nbsp;&nbsp;&nbsp; भूत्वा बलिष्ठश्च मधुर्महासुरः । <br>
श्रीमाधवे मासि च माधवेन <br>
&nbsp;&nbsp;&nbsp;&nbsp; युयोध युद्धे मधुसूदनेन सः ॥ २० ॥ <br>
सप्तर्षयः श्रीमथुरां समेत्य <br>
&nbsp;&nbsp;&nbsp;&nbsp; तप्त्वा तपोऽत्रैव च योगसिद्धिम् । <br>
प्रापुः परे वै मुनयः समंता- ‌<br>
&nbsp;&nbsp;&nbsp;&nbsp; द्‌गोकर्णवैश्योऽपि महानिधिं च ॥ २१ ॥ <br>
तप्त्वा तपोऽत्रैव मधोर्वने शुभे <br>
&nbsp;&nbsp;&nbsp;&nbsp; विजित्य देवान् दिवि लोकरावणः । <br>
निधाय रक्षांसि विधाय मंदिर- <br>
&nbsp;&nbsp;&nbsp;&nbsp; मास्थाय लंकां विरराज रावणः ॥ २२ ॥ <br>
तप्त्वा तपोऽत्रैव मधोर्वने शुभे <br>
&nbsp;&nbsp;&nbsp;&nbsp; गजाह्वयेशो मिथिलेश शंतनुः । <br>
लेभे सुतं भीष्ममतीव सत्तम <br>
&nbsp;&nbsp;&nbsp;&nbsp; तत्वार्थवारांनिधिकर्णधारकम् ॥ २३ ॥ <br>
बहुलाश्व उवाच - <br>
मथुरायाश्च माहात्म्यं वद देवर्षिसत्तम् । <br>
निवासे किं फलं प्रोक्तं मथुरायाः सतां नृणाम् ॥ २४ ॥ <br>
श्रीनारद उवाच - <br>
आदौ वराहो धरणीं निमग्नां <br>
&nbsp;&nbsp;&nbsp;&nbsp; महाजले प्रोज्झितवीचिशंके । <br>
स्वदंष्ट्रयोद्धृत्य करीव पद्मं <br>
&nbsp;&nbsp;&nbsp;&nbsp; करेण माहात्म्यमिदं जगाद ॥ २५ ॥ <br>
ब्रुवञ्जनो नाम फलं हरेर्लभेत् <br>
&nbsp;&nbsp;&nbsp;&nbsp; शृण्वँल्लभेत्कृष्णकथाफलं नरः । <br>
स्पृशन्सतां स्पर्शनजं मधोः पुरि <br>
&nbsp;&nbsp;&nbsp;&nbsp; जिघ्रंस्तुलस्या दलगंधजं फलम् ॥ २६ ॥ <br>
पश्यन्हरेर्दर्शनजं फलं स्वतो <br>
&nbsp;&nbsp;&nbsp;&nbsp; भक्षंश्च नैवेद्यभवं रमापतेः । <br>
कुर्वन् भुजाभ्यां हरिसेवया फलं <br>
&nbsp;&nbsp;&nbsp;&nbsp; गच्छँल्लभेत्तीर्थफलं पदे पदे ॥ २७ ॥ <br>
राजेंद्रहंता निजगोत्रघातकी <br>
&nbsp;&nbsp;&nbsp;&nbsp; त्रैलोक्यहंताऽपि च कोटिजन्मसु । <br>
राजञ्छृणु त्वं मथुरानिवासतो <br>
&nbsp;&nbsp;&nbsp;&nbsp; योगीश्वराणां गतिमाप्नुयान्नरः ॥ २८ ॥ <br>
पादौ च धिग्यौ न गतौ मधोर्वनं <br>
&nbsp;&nbsp;&nbsp;&nbsp; दृशौ च धिग्ये न कदापि पश्यतः । <br>
कर्णौ च धिग्यौ शृणुतो न मैथिल <br>
&nbsp;&nbsp;&nbsp;&nbsp; वाचं च धिग्या न करोत्यलं मनाक् ॥ २९ ॥ <br>
द्विसप्तकोटीनि वनानि यत्र <br>
&nbsp;&nbsp;&nbsp;&nbsp; तीर्थानि वैदेह समास्थितानि । <br>
एकैकमेतेषु विमुक्तिदानि <br>
&nbsp;&nbsp;&nbsp;&nbsp; वदामि साक्षान्मथुरां नमामि ॥ ३० ॥ <br>
गोलोकनाथः परिपूर्णदेवः <br>
&nbsp;&nbsp;&nbsp;&nbsp; साक्षादसंख्याण्डपतिः स्वयं हि । <br>
श्रीकृष्णचंद्रोऽवततार यस्यां <br>
&nbsp;&nbsp;&nbsp;&nbsp; तस्यै नमोऽन्यासु पुरीषु किं वा ॥ ३१ ॥ <br>
यन्नाम पापं विनिहंति तत्क्षणं <br>
&nbsp;&nbsp;&nbsp;&nbsp; भवत्यलं यां गृणतोऽपि मुक्तयः । <br>
वीथीषु वीथीषु च मुक्तिरस्याः <br>
&nbsp;&nbsp;&nbsp;&nbsp; तस्मादिमां श्रेष्ठतमां विदुर्बुधाः ॥ ३२ ॥ <br>
काश्यादिपुर्यो यदि सन्ति लोके <br>
&nbsp;&nbsp;&nbsp;&nbsp; तासां तु मध्ये मथुरैव धन्या । <br>
या जन्ममौंजीव्रतमत्युदारै- <br>
&nbsp;&nbsp;&nbsp;&nbsp; र्नृणां चतुर्धा विदधाति मुक्तिम् ॥ ३३ ॥ <br>
पुरीश्वरीं कृष्णपुरीं व्रजेश्वरीं <br>
&nbsp;&nbsp;&nbsp;&nbsp; तीर्थेश्वरीं यज्ञतपोनिधीश्वरीम् । <br>
मोक्षप्रदां धर्मधुरंधरां परां <br>
&nbsp;&nbsp;&nbsp;&nbsp; मधोर्वने श्रीमथुरां नमाम्यहम् ॥ ३४ ॥ <br>
शृण्वन्ति माहात्म्यमिदं मधोः पुरः <br>
&nbsp;&nbsp;&nbsp;&nbsp; कृष्णैकचित्ता नियताश्च यत्र ये । <br>
व्रजंति ते तत्र परिक्रमात्फलं <br>
&nbsp;&nbsp;&nbsp;&nbsp; वैदेह राजेन्द्र न चात्र संशयः ॥ ३५ ॥ <br>
खण्डं त्विदं श्रीमथुरापुरस्य ये <br>
&nbsp;&nbsp;&nbsp;&nbsp; शृण्वन्ति गायंति पठन्ति सर्वतः । <br>
इहैव तेषां हि समृद्धिसिद्धयो <br>
&nbsp;&nbsp;&nbsp;&nbsp; भवन्ति वैदेह निसर्गतः सदा ॥ ३६ ॥ <br>
त्रिःसप्तकृत्वो बहुवैभवार्थिनः <br>
&nbsp;&nbsp;&nbsp;&nbsp; शृण्वन्ति चैनं नियताश्च ये भृशम् । <br>
तेषां गृहद्वारमलंकरोति हि <br>
&nbsp;&nbsp;&nbsp;&nbsp; भृंगावली कुञ्जरकर्णताडिता ॥ ३७ ॥ <br>
विप्रोऽथ विद्वान् विजयी नृपात्मजो <br>
&nbsp;&nbsp;&nbsp;&nbsp; वैश्यो निधीशो वृषलोऽपि निर्मलः । <br>
श्रुत्वेदमाराच्च मनोरथो भवेत् <br>
&nbsp;&nbsp;&nbsp;&nbsp; स्त्रीणां जनानामतिदुर्लभोऽपि हि ॥ ३८ ॥ <br>
निष्कारणो भक्तियुतो महीतले <br>
&nbsp;&nbsp;&nbsp;&nbsp; शृणोति चेदं हरिलग्नमानसः । <br>
विजित्य विघ्नान् प्रविजित्य नाकपान् <br>
&nbsp;&nbsp;&nbsp;&nbsp; गोलोकधामप्रवरं प्रयाति सः ॥ ३९ ॥ <br>
</p>

<p class="end">इति श्रीगर्गसंहितायां मथुराखंडे श्रीनारदबहुलाश्वसंवादे <br> मथुरामाहात्म्यं नाम पञ्चविंशोऽध्यायः ॥ २५ ॥ <br>
हरिः ॐ तत्सच्छ्रीकृष्णार्पणमस्तु ॥ <br></p><br>
<p style="text-align:right;margin-right:30px; font-size:1.3em;"><a href="#top">GO TOP</a></p><br><br><br>
</td></tr></table></body></html><br>
<br>
<!--  CHECKED - 22-01-2014  -->
