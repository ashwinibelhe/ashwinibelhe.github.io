<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="content-type" content="text/html; charset=utf-8">
<title>सत्संगधारा - श्रीशिवमहापुराण -  शिवपुराणमाहात्म्यम् - प्रथमोऽध्यायः </title>
<a name="top"></a>
<link rel="stylesheet" type="text/css" href="../css/shiva.css">
</head>

[an error occurred while processing this directive]

<body bgcolor="#A7B0EF">
<table width="80%" border="0" align="center" bgcolor="#b2ffff">
<tr><td>

<div class="pre">
<a href="#"> </a>
</div>
<div class="nex">
<a href="shiva-00-02.htm">NEXT  </a>
</div><br clear="all">

<p class="hdr3">
॥ श्रीगणेशाय नमः श्रीगौरीशंकराभ्यां नमः ॥ <br></p>
<p class="hdr1">
॥ श्रीशिवमहापुराणम् ॥ <br></p>
<p class="hdr2">
श्रीशिवपुराणमाहात्म्यम्<br></p>
<p class="hdr3">
॥  प्रथमोऽध्यायः  ॥ </p><br>
<p class="hdr3">
॥ शिवपुराणमहत्त्वम् ॥ </p><br><br>

<center><audio controls="" style="width:500px" src="https://ia601503.us.archive.org/27/items/Shivapurana-samhita/0-Shivapurana-Mahatmya-01.mp3"></audio></center>
<p class="end">[ Right click to 'save audio as' for downloading Audio ]</p> 
<hr width="90%">

<div class="shl">
श्रीशौनक उवाच - <br>
हे हे सूत महाप्राज्ञ सर्वसिद्धान्तवित्प्रभो । <br>
आख्याहि मे कथासारं पुराणानां विशेषतः ॥ १ ॥ <br>
सदाचारश्च सद्‌भक्तिर्विवेको वर्द्धते कथम् । <br>
स्वविकारनिरासश्च सज्जनैः क्रियते कथम् ॥ २ ॥ <br>
जीवाश्चासुरतां प्राप्ताः प्रायो घोरे कलाविह । <br>
तस्य संशोधने किं हि विद्यते परमायनम् ॥ ३ ॥ <br>
यदस्ति वस्तु परमं श्रेयसां श्रेय उत्तमम् । <br>
पावनं पावनानां च साधनं तद्वदाधुना ॥ ४ ॥ <br>
येन तत्साधनेनाशु शुद्ध्यत्यात्मा विशेषतः । <br>
शिवप्राप्तिर्भवेत्तात सदा निर्मलचेतसः ॥ ५ ॥ <br>
सूत उवाच -<br>
धन्यस्त्वं मुनिशार्दूल श्रवणप्रीतिलालसः । <br>
अतो विचार्य सुधिया वच्मि शास्त्रं महोत्तमम् ॥ ६ ॥ <br>
सर्वसिद्धान्तनिष्पन्नं भक्त्यादिकविवर्द्धनम् । <br>
शिवतोषकरं दिव्यं शृणु वत्स रसायनम् ॥ ७ ॥ <br>
कालव्यालमहात्रासविध्वंसकरमुत्तमम् । <br>
शैवं पुराण परमं शिवेनोक्तं पुरा मुने ॥ ८ ॥ <br>
सनत्कुमारस्य मुनेरुपदेशात्परादरात् । <br>
व्यासेनोक्तं तु सङ्‌क्षेपात्कलिजानां हिताय च ॥ ९ ॥ <br>
एतस्मादपरं किञ्चित्पुराणाच्छैवतो मुने । <br>
विद्यते न मनःशुद्ध्यै कलिजानां विशेषतः ॥ १० ॥ <br>
जन्मान्तरे भवेत्पुण्यं महद्यस्य सुधीमतः । <br>
तस्य प्रीतिर्भवेत्तत्र महाभाग्यवतो मुने ॥ ११ ॥ <br>
एतच्छिवपुराणं हि परमं शास्त्रमुत्तमम् । <br>
शिवरूपं क्षितौ ज्ञेयं सेवनीयं च सर्वथा ॥ १२ ॥ <br>
पठनाच्छ्रवणादस्य भक्तिमान्नरसत्तमः । <br>
सद्यः शिवपदप्राप्तिं लभते सर्वसाधनात् ॥ १३ ॥ <br>
तस्मात्सर्वप्रयत्नेन काङ्‌क्षितं पठनं नृभिः । <br>
तथास्य श्रवणं प्रेम्णा सर्वकामफलप्रदम् ॥ १४ ॥ <br>
पुराणश्रवणाच्छम्भोर्निष्पापो जायते नरः । <br>
भुक्त्वा भोगान्सुविपुलाञ्छिवलोकमवाप्नुयात् ॥ १५ ॥ <br>
राजसूयेन यत्पुण्यमग्निष्टोमशतेन च । <br>
तत्पुण्यं लभते शम्भोः कथाश्रवणमात्रतः ॥ १६ ॥ <br>
ये शृण्वन्ति मुने शैवं पुराणं शास्त्रमुत्तमम् । <br>
ते मनुष्या न मन्तव्या रुद्रा एव न संशयः ॥ १७ ॥ <br>
शृण्वतां तत्पुराणं हि तथा कीर्तयतां च तत् । <br>
पादाम्बुजरजांस्येव तीर्थानि मुनयो विदुः ॥ १८ ॥ <br>
गन्तुं निःश्रेयसं स्थानं येऽभिवाञ्छन्ति देहिनः । <br>
शैवंपुराणममलं भक्त्या शृण्वन्तु ते सदा ॥ १९ ॥ <br>
सदा श्रोतुं यद्यशक्तो भवेत्स मुनिसत्तम । <br>
नियतात्मा प्रतिदिनं शृणुयाद्वा मुहूर्तकम् ॥ २० ॥ <br>
यदि प्रतिदिनं श्रोतुमशक्तो मानवो भवेत् । <br>
पुण्यामासादिषु मुने श्रूयाच्छिवपुराणकम् ॥ २१ ॥ <br>
मुहूर्तं वा तदर्द्धं वा तदर्द्धं वा क्षणं च वा । <br>
ये शृण्वन्ति पुराणं तन्न तेषां दुर्गतिर्भवेत् ॥ २२ ॥ <br>
तत्पुराणं च शृण्वानः पुरुषो यो मुनीश्वर  । <br>
स निस्तरति संसारं दग्ध्वा कर्ममहाटवीम् ॥ २३ ॥ <br>
तत्पुण्यं सर्वदानेषु सर्वयज्ञेषु वा मुने । <br>
शंभोः पुराणश्रवणात्तत्फलं निश्चलं भवेत् ॥ २४ ॥ <br>
विशेषतः कलौ शैवपुराणश्रवणादृते । <br>
परो धर्मो न पुंसां हि मुक्तिसाधनकृन्मुने ॥ २५ ॥ <br>
पुराणश्रवणं शम्भोर्नामसङ्‌कीर्तनं तथा । <br>
कल्पद्रुमफलं सम्यङ्‌मनुष्याणां न संशयः ॥ २६ ॥ <br>
</div>

<div class="shl">
कलौ दुर्मेधसा पुंसां धर्माचारोज्झितात्मनाम् । <br>
हिताय विदधे शम्भुः पुराणाख्यं सुधारसम् ॥ २७ ॥ <br>
एकोऽजरामरः स्याद्वै पिबन्नेवामृतं पुमान् । <br>
शम्भोः कथामृतं कुर्यात्कुलमेवाजरामरम् ॥ २८ ॥ <br>
सदा सेव्या सदा सेव्या सदा सेव्या विशेषतः । <br>
एतच्छिवपुराणस्य कथा परमपावनी ॥ २९ ॥ <br>
एतच्छिवपुराणस्य कथाश्रवणमात्रतः । <br>
किं ब्रवीमि फलं तस्य शिवश्चित्तं समाश्रयेत् ॥ ३० ॥ <br>
चतुर्विंशतिसाहस्रो ग्रन्थोऽयं सप्तसंहितः । <br>
भक्तित्रिकसुसम्पूर्णः शृणुयात् तं परादरात् ॥ ३१ ॥ <br>
विद्येश्वरसंहिताऽऽद्या द्वितीया रुद्रसंहिता । <br>
तृतीया शतरुद्राख्या कोटिरुद्रा चतुर्थिका ॥ ३२ ॥ <br>
पञ्चम्युमासहितोक्ता षष्ठी कैलाससंहिता । <br>
सप्तमी वायवीयाख्या सप्तैवं संहिता इह ॥ ३३ ॥ <br>
ससप्तसंहितं दिव्यं पुराणं शिवसंज्ञकम् । <br>
वरीवर्ति ब्रह्मतुल्यं सर्वोपरिगतिप्रदम् ॥ ३४ ॥ <br>
एतच्छिवपुराणं हि सप्तसंहितमादरात् । <br>
परिपूर्णं पठेद्यस्तु स जीवन्मुक्त उच्यते ॥ ३५ ॥ <br>
पुमानज्ञानतस्तावद्‌भ्रमतेऽस्मिन्भवे मुने । <br>
यावत्कर्णगतं नास्ति पुराण शैवमुत्तमम् ॥ ३६ ॥ <br>
किं श्रुतैर्बहुभिः शास्त्रंः पुराणैश्च भ्रमावहैः । <br>
शैवम्पुराणमेकं हि मुक्तिदानेन गर्जति ॥ ३७ ॥ <br>
एतच्छिवपुराणस्य कथा भवति यद्गृहे । <br>
तीर्थभूतं हि तद्‌गेहं वसतां पापनाशनम् ॥ ३८ ॥ <br>
अश्वमेधसहस्राणि वाजपेयशतानि च । <br>
कलां शिवपुराणस्य नार्हन्ति खलु षोडशीम् ॥ ३९ ॥ <br>
तावत्स प्रोच्यते पापी पापकृन्मुनिसत्तम । <br>
यावच्छिवपुराणं हि न शृणोति सुभक्तितः ॥ ४० ॥ <br>
गङ्‌गाद्याः पुण्यनद्यश्च सप्तपुर्य्यो गया तथा । <br>
एतच्छिवपुराणस्य समतां यान्ति न क्वचित् ॥ ४१ ॥ <br>
नित्यं शिवपुराणस्य श्लोकं श्लोकार्द्धमेव च । <br>
स्वमुखेन पठेद्‌भक्त्या यदीच्छेत्परमां गतिम् ॥ ४२ ॥ <br>
एतच्छिवपुराणं यो वाचयेदर्थतोऽनिशम् । <br>
पठेद्वा प्रीतितो नित्यं स पुण्यात्मा न संशयः ॥ ४३ ॥ <br>
अन्तकाले हि यश्चैनं शृणुयाद्‌भक्तितः सुधीः । <br>
सुप्रसन्नो महेशानस्तस्मै यच्छति स्वं पदम् ॥ ४४ ॥ <br>
एतच्छिवपुराणं यः पूजयेन्नित्यमादरात् । <br>
स भुक्त्वेहाखिलान्कामानन्ते शिवपदं लभेत् ॥ ४५ ॥ <br>
एतच्छिवपुराणस्य कुर्वन्नित्यमतन्द्रितः । <br>
पट्टवस्त्रादिना सम्यक् सत्कारं स सुखी सदा ॥ ४६ ॥ <br>
शैवं पुराणममलं शैवसर्वस्वमादरात् । <br>
सेवनीयं प्रयत्नेन परत्रेहसुखेप्सुना ॥ ४७ ॥ <br>
चतुर्वर्गप्रदं शैवं पुराणममलं परम् । <br>
श्रोतव्यं सर्वदा प्रीत्या पठितव्यं विशेषतः ॥ ४८ ॥ <br>
वेदेतिहासशास्त्रेषु परं श्रेयस्करं महत् । <br>
शैवं पुराणं विज्ञेयं सर्वथा हि मुमुक्षुभिः ॥ ४९ ॥ <br>
शैवं पुराणमिदमात्मविदां वरिष्ठं<br>
&nbsp;&nbsp;&nbsp;&nbsp; सेव्यं सदा परमवस्तु सता समर्च्यम् । <br>
तापत्रयाभिशमनं सुखदं सदैव<br>
&nbsp;&nbsp;&nbsp;&nbsp; प्राणप्रियं विधिहरीशमुखामराणाम् ॥ ५० ॥ <br>
वन्दे शिवपुराणं हि सर्वदाऽहं प्रसन्नधीः । <br>
शिवः प्रसन्नतां यायाद्‌दद्यात्स्वपदयो रतिम् ॥ ५१ ॥ <br>
इति श्रीस्कान्दे महापुराणे शिवपुराणमाहात्म्ये <br>
तन्महिमवर्णनं नाम प्रथमोऽध्यायः ॥ १ ॥ <br>
</div><br>
<clear></clear><br clear="left"><hr width="90%">
<p style="font-size:1.5em; color:red; text-align:center;">श्रीगौरीशंकरार्पणमस्तु </p><br>
<p style="text-align:right;margin-right:50px; font-size:1.5em;">
<a href="#top">GO TOP</a></p><br><br>
</td></tr></table></body></html>

<!-- **** CHECKED - 02-12-2018 ****  -->
