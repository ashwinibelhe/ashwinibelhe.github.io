<html>
<head>
<meta http-equiv="content-type" content="text/html; charset=utf-8">
<title>सत्संगधारा - श्री एकनाथी भागवत - अध्याय विसावा</title>
<a name="top"></a>
<link rel="stylesheet" type="text/css" href="../css/ebh.css">
</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../upa/intro-upa.htm">प्रस्तावना</a></li>
		<li><a href="../upa/intro-dasho.htm">दशोपनिषदे</a></li>
		<li><a href="../upa/intro-vaishnavo.htm">वैष्णव उपनिषदे</a></li>
		<li><a href="../upa/intro-shaiva.htm">शैव उपनिषदे</a></li>
		<li><a href="../upa/intro-shakta.htm">शाक्त उपनिषदे</a></li>
		<li><a href="../upa/intro-samanya.htm">सामान्य उपनिषदे</a></li>
		<li><a href="../upa/intro-sanyasa.htm">संन्यास उपनिषदे</a></li>
		<li><a href="../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="../brahmaV/intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#a7b0ef">
<table width="80%" border="0" align="center" bgcolor="#ccffcc">
<tr><td>

<div class="pre">
<a href="Ad19.htm">मागील अध्याय</a>
</div>
<div class="nex">
<a href="Ad21.htm">पुढचा अध्याय</a>
</div>
<br clear="all">

<p class="hdr1"><br>
॥ श्री एकनाथी भागवत ॥ <br>अध्याय विसावा </p>

<!--                       <div class="movi">
<center><audio controls src="http://www.santsahitya.com/audio/ebh/Ekanathi-Bhagawat-01-001-200.mp3" ></audio>
<p class="end">[ Right click to 'save audio as' for download ]</p></center>
</div>

<div class="oarth">
<center><audio controls src="http://www.santsahitya.com/audio/ebh/Ekanathi-Bhagawat-01-201-End.mp3" ></audio>
<p class="end">[ Right click to 'save audio as' for download ]</p></center>
</div><br clear="left">                  -->

<div class="movi">श्रीकृष्णाय नमः ॥ <br>श्रीगणेशाय नमः ॥ <br>ॐ नमो सद्‍गुरु चित्समुद्‍रा । मुक्तमोतियांचा तुजमाजीं थारा । <br>ज्ञानवैराग्यशुक्तिद्वारा । सभाग्य नरा तूं देशी ॥ १ ॥ <br></div>	<div class="oarth">हे ओंकाररूपा चित्समुद्रा, सद्गुरुराया ! तुला नमस्कार असो. मुक्तरूपी मोत्यांना तुझ्यामध्येच आश्रय मिळतो आणि ज्ञानवैराग्यरूप शिंपीच्या द्वाराने भाग्यवान् पुरुषांना तूंच ती देतोस १. </div><br clear="left">
<div class="movi">तुझी खोली अमर्याद । माजीं चिद्‍रत्‍नें अतिविविध । <br>देखोनि निजप्रबोधचांद । भरतें अगाध तुज दाटे ॥ २ ॥ <br></div>	<div class="oarth">तुझी खोली तर अमर्याद आहे. तिच्यांत नानाप्रकारची चिद्रत्नें  भरलेली आहेत. निजबोधरूपी चंद्र पाहिला की तुला अचाट भरती येते २. </div><br clear="left">
<div class="movi">उलथल्या स्वानंदभरत्यासी । गुरुआज्ञा-मर्यादा नुल्लंघिसी । <br>स्वानंदलहरी चढोवढीसीं । तुजमाजीं अहर्निशीं उसळती ॥ ३ ॥ <br></div>	<div class="oarth">त्यायोगें स्वानंदाचा भर उसळला, तरी गुरुआज्ञामर्यादेचें तूं उल्लंघन करीत नाहीस. स्वानंदाच्या लाटांवर लाटा एकसारख्या तुझ्यामध्ये रात्रंदिवस उसळत असतात ३. </div><br clear="left">
<div class="movi">ब्रह्मविद्या महाबंदर । तेथ निजभक्ति हें तारूं थोर । <br>त्यासी वागवितां तूं कर्णधार । प्रेमाचें साचार चढविशी शीड ॥ ४ ॥ <br></div>	<div class="oarth">ब्रह्मविद्या हेच मोठे बंदर असून त्यांत निजभक्ति हे एक थोर तारूं आहे. त्याला चालविणारा नावाडी तू . त्याला संच प्रेमाचे शीड  चढवितोस ४. </div><br clear="left">
<div class="movi">तेथ भक्त संत सज्ञान नर । स्वयें पावविशी परपार । <br>त्यांची मागुती येरझार । सत्य साचार खुंटली ॥ ५ ॥ <br></div>	<div class="oarth">आणि भक्त, संत व ज्ञानसंपन्न लोकांना तूं पलीकडे नेऊन पोचवितोस. त्यांचे पुन्हा येणे जाणे खरोखरी खुंटून जाते ५. </div><br clear="left">
<div class="movi">एक लावूनि कासेसी । भवसागरीं वागविशी । <br>बुडण्याचें भय त्यासी । महाकल्पेंसीं बाधीना ॥ ६ ॥ <br></div>	<div class="oarth">कोणाला कासेला लावून भवसागरांत वागवतोस. त्याला महाकल्पांतीही बुडण्याचे भय बाधत नाहीं ६. </div><br clear="left">
<div class="movi">एक बुडाले भक्तिसमरसीं । ते घातले शेषशयनापाशीं । <br>एक बैसविले अढळतेसी । ते ब्रह्मादिकांसी न ढळती ॥ ७ ॥ <br></div>	<div class="oarth">कोणी भक्तीच्या सामरस्यांत बुडून गेले, त्यांना शेषशायीपाशी नेऊन ठेवतोस. कोणाला अढळपदावर नेऊन बसवितोस, ते ब्रह्मदेवादिकांनाही हालत नाहीत ७ . </div><br clear="left">
<div class="movi">तुझ्या सागरत्वाची परी । विजातीय तिळभरी । <br>राहों नेदिसी भीतरीं । हे अगाध थोरी पैं तुझी ॥ ८ ॥ <br></div>	<div class="oarth">तुझ्या सागरत्वाचा गुण असा आहे की, आपल्यांत तिळभरही विजातीय म्हणून राहूंच देत नाहीस. ही तुझी गोष्ट मोठी अद्भुत आहे ८. </div><br clear="left">
<div class="movi">अत्यंतप्रळयीं जैं हा चढे । तैं 'संसार' हें नांवहि बुडे । <br>वैकुंठकैलासावरता वाढे । मागें पुढें हाचि हा ॥ ९ ॥ <br></div>	<div class="oarth">हा जेव्हां आत्यंतिक प्रळयाच्या वेळी चढत जातो, तेव्हां संसार हें नावही बुडून जाते. वैकुंठकैलासाच्यावरही हा वाढतो. मागे पुढे सर्वत्र हाच हा होऊन जातो ९. </div><br clear="left">
<div class="movi">ऐशिया सद्‍गुरुसमुद्रोदकीं । एका एकपणें हरीत कीं । <br>भीतरीं पडतां आवश्यकीं । अंगीकारी कीं जनार्दन ॥ १० ॥ <br></div>	<div class="oarth">अशा या सद्रुरूप समुद्रोदकामध्ये एकनाथ एकपणानें हरवला. आंत पडताक्षणीच जनार्दनाने त्याचा अंगीकार केला १०.</div><br clear="left">
<div class="movi">तो जनार्दन स्वयें देखा । एकादशाची करी टीका । <br>तेणें अभंगीं घालूनि एका । कवित्व लोकां ऐकवी ॥ ११ ॥ <br></div>	<div class="oarth">त्या जनार्दनानेच स्वतः ही एकादशस्कंधावरील टीका केली. त्याने एकनाथाचे अभंगांत नांव घालून लोकांना कवित्वप्रकार ऐकविला ११. </div><br clear="left">
<div class="movi">जनार्दना आवडे एक । तो मी एका भेटतांचि देख । <br>निजात्मभावें पडिलें ऐक्य । आपुलें निजसुख भोगवी ॥ १२ ॥ <br></div>	<div class="oarth">जनार्दनाला एकत्व आवडते. त्याला मी एका भेटल्यामुळे, निजात्मभावाने दोघांचे ऐक्य झाले व त्यांनी आपले निजसुख मला भोगविले १२. </div><br clear="left">
<div class="movi">बोलवी निजसुखाचि कथा । त्यासी आपणचि होय श्रोता । <br>मग अर्थाच्या यथार्थतां । समाधानता देतसे ॥ १३ ॥ <br></div>	<div class="oarth">ती निजसुखाची कथा बोलवितो व ऐकावयाला श्रोताही आपणच होतो, मग त्यांतील अर्थाच्या यथार्थतेने समाधानताही तोच देतो १३. </div><br clear="left">
<div class="movi">यापरी गा जनार्दनें । एकादश मर्‍हाटा करणें । <br>नव्हे माझे युक्तिचें बोलणें । हें स्वयें सज्ञानें जाणिजेल ॥ १४ ॥ <br></div>	<div class="oarth">ह्याप्रमाणे त्या जनार्दनानेच एकादश स्कंध सुलभ करून दिला. माझे पदरचे बोलणे नव्हे. सज्ञान असतील त्यांनाच हे समजेल १४. </div><br clear="left">
<div class="movi">त्या एकादशाची गतकथा । एकोणिसावा संपतां । <br>गुणदोषांची कांहीं वार्ता । उद्धवासी तत्त्वतां सांगीतली ॥ १५ ॥ <br></div>	<div class="oarth">असो. अशा त्या एकादश स्कंधांतील मागील कथा म्हटली तर एकोणिसाव्या अध्यायाच्या शेवटीं गुणदोषांची काही गोष्ट उद्धवाला सांगितली १५. </div><br clear="left">
<div class="movi">गुणदोष जो देखणें । तोचि महादोष जाणणें । <br>गुणदोष स्वयें न देखणें । तो गुण म्यां श्रीकृष्णें मानिजे ॥ १६ ॥ <br></div>	<div class="oarth">ती ही की, गुणदोष पाहाणे हाच मोठा 'दोष' समजावा आणि गुणदोष न पाहाणे हाच मोठा 'गुण' मला श्रीकृष्णाला मान्य आहे १६. </div><br clear="left">
<div class="movi">हें ऐकोनि देवाचें उत्तर । उद्धव चमत्कारला थोर । <br>काय गुणदोषांचा विचार । घरोघर लोकीं केला ॥ १७ ॥ <br></div>	<div class="oarth">हे देवाचे भाषण ऐकून उद्धवाला मोठा चमत्कार वाटला. तो म्हणाला, घरोघर गुणदोषांचा विचार काय लोकांनी केला आहे ? १७. </div><br clear="left">
<div class="movi">तुम्हींच वेदमुखें आपण । प्रकटिलें गुणदोषलक्षण । <br>तें तुमचें वेदवचन । केवीं अमान्य करावें ॥ १८ ॥ <br></div>	<div class="oarth">तुम्हीच आपण होऊन वेदमुखानें गुणदोषांचे लक्षण सांगितले आहे. ते तुमचें वेदांतील बोलणे अमान्य कसे करावे? १८. </div><br clear="left">
<div class="movi">ऐसें विधिनिषेधलक्षण । विचारितां तें वेदवचन । <br>कां पां निषेधी श्रीकृष्ण । उद्धव तो प्रश्न स्वयें पुसे ॥ १९ ॥ <br></div>	<div class="oarth">विधिनिषेधलक्षणाचा विचार केला असतां तें वेदाचेंच वचन दिसून येते. असे असतां श्रीकृष्ण त्याचा निषेध का करतात? हाच प्रश्न उद्धव स्वतः विचारीत आहे १९. </div><br clear="left">
<div class="movi">विसावे अध्यायीं निरूपण । सांगावया गुणदोषलक्षण । <br>भक्ति ज्ञान कर्म जाण । तिन्ही अधिकार भिन्न सांगेल ॥ २० ॥ <br></div>	<div class="oarth">विसाव्या अध्यायांतील गुणदोषलक्षण सांगण्याकरितां भक्ति, ज्ञान आणि कर्म हे तिन्ही भिन्न भिन्न अधिकार भगवान् सांगतील २०. </div><br clear="left">
<div class="movi">उद्धव म्हणे हे श्रीकृष्ण । तूं वेदरूपें आपण । <br>बोलिलासी दोषगुण । तें परम प्रमाण आम्ही मानूं ॥ २१ ॥ <br></div>	<div class="oarth">उद्धव म्हणाला, हे श्रीकृष्णा ! तूंच स्वतः वेदरूपाने गुणदोषांचे विवेचन केलें आहेस. तेच आम्ही अगदी प्रमाण मानून चालत आहों २१. </div><br clear="left">
<div class="movi">हा विधि हा निषेध । हें दाविताहे तुझा वेद । <br>तो वेदानुवाद विशद । ऐक प्रसिद्ध सांगेन ॥ २२ ॥ <br></div>	<div class="oarth">हा विधि आणि हा निषेध, हे तुझा वेदच दाखवून देत आहे. तो वेदानुवाद तुला मी स्पष्ट करून सांगतों ऐक २२.</div><br clear="left">
<div class="shl">उद्धव उवाच- <br>विधिश्च प्रतिषेधश्च निगमो हीश्वरस्य ते । <br>अवेक्षतेऽरविन्दाक्ष गुणं दोषं च कर्मणाम् ॥ १ ॥ <br></div>	<div class="sharth"> [श्लोक १] उद्धव म्हणाला - हे कमलनयन श्रीकृष्णा ! कर्मांचे गुणदोष पाहूनच वेदांनी विधिनिषेध सांगितले आहेत आणि शिवाय वेद ही आपलीच  ईश्वराची वाणी आहे. (१) </div><br clear="left">
<div class="movi">कमलनयना श्रीकृष्णा । विधिनिषेधलक्षणा । <br>दाखवीतसे दोषगुणां । तुझी वेदाज्ञा प्रसिद्ध ॥ २३ ॥ <br></div>	<div class="oarth">उद्धव म्हणाला, हे कमलनयना श्रीकृष्णा ! वेदाची आज्ञा म्हणजे तुझी आज्ञा असल्याचे प्रसिद्ध आहे. तिनेच विधिनिषेधलक्षण म्हणजे हा गुण व हा दोष असे दाखविले आहे २३. </div><br clear="left">
<div class="movi">तुझिया वेदाचे वेदविधीं । गुणदोषीं जडली बुद्धी । <br>ते मी सांगेन प्रसिद्धी । कृपानिधी अवधारीं ॥ २४ ॥ <br></div>	<div class="oarth">तुझ्याच वेदांतील जे विधि आहेत, त्यामुळेच गुणदोषांमध्ये बुद्धि दृढ झाली. हे कृपानिधे! तेच मी उघड उघड दाखवून देतो. श्रवण करावें २४.</div><br clear="left">
<div class="shl">वर्णाश्रमविकल्पं च प्रतिलोमानुलोमजम् । <br>द्रव्यदेशवयःकालान् स्वर्गं नरकमेव च ॥ २ ॥ <br></div>	<div class="sharth"> [ श्लोक २] वेदांनीच वर्णाश्रमांचे भेद, प्रतिलोम. (कनिष्ठ वर्णाच्या व्यक्तीने उच्चवर्णीय कन्येशी विवाह करणे) आणि अनुलोम. (उच्च वर्णाच्या व्यक्तीने कनिष्ठ वर्णाच्या कन्येशी विवाह करणे) यांमुळे होणारा वर्णसंकर, द्रव्य, देश, आयुष्य, काल, स्वर्ग आणि नरक हे सर्व सांगितले आहे. (२) </div><br clear="left">
<div class="movi">तुझी जे का वेदवाणी । उघडी गुणदोषांची खाणी । <br>अधममध्यमोत्तम मांडणी । वर्णाश्रमपणीं भेद दावी ॥ २५ ॥ <br></div>	<div class="oarth">अहो, तुमचीच जी वेदवाणी आहे, तीच मुळी गुणदोषांची उघडलेली खाण आहे. तिनेच उत्तम, मध्यम व अधम अशी मांडणी करून वर्णाश्रमांतील भेद दाखविला आहे २५. </div><br clear="left">
<div class="movi">द्रव्य विहित अविहित । हेंही वेद असे दावित । <br>देश पुनित अपुनीत । काळही दावीत सुष्टुदुष्टत्वें ॥ २६ ॥ <br></div>	<div class="oarth">द्रव्यसुद्धा योग्य कोणतें व अयोग्य कोणते हा भेदही वेदानेच दाखविला आहे. तसेंच पवित्र स्थळ कोणते व अपवित्र कोणते ? उचित काल कोणता व अनुचित काल कोणता ? हेही त्यानेच दाखविलें आहे २६. </div><br clear="left">
<div class="movi">पूर्ववयीं चित्त निश्चिंत । तारुण्यीं तेंचि कामासक्त । <br>वार्धक्यीं तें अतिकुश्चित । तेवीं शुद्धीं उपजवित गुणदोष वेदु ॥ २७ ॥ <br></div>	<div class="oarth">पूर्ववयामध्ये चित्त स्थिर असते, तारुण्यामध्ये तेंच कामलोलुप होते, आणि वार्धक्यामध्ये तेंच अत्यंत कुश्चित होते. याप्रमाणे शुद्धामध्ये तुझ्या वेदानेंच गुणदोष उत्पन्न केले आहेत! २७. </div><br clear="left">
<div class="movi">तुझाचि गा वेद देख । सूचिताहे स्वर्ग नरक । <br>तेणें कर्माचें आवश्यक । साधक बाधक तो दावी ॥ २८ ॥ <br></div>	<div class="oarth">देवा! पाहा! तुझाच वेद स्वर्ग आणि नरक असल्याचे सांगतो. आणि त्याकरितां कमाची आवश्यकता सांगून साधकबाधक कर्मे कोणती तेही दाखवून देतो २८. </div><br clear="left">
<div class="movi">वर्णाश्रमांमाजील गुज । प्रतिलोमानुलोमज । <br>ऐसे नाना भेदें भोज । वेदेंचि सहजा नाचविजे ॥ २९ ॥ <br></div>	<div class="oarth">वर्णाश्रमामध्ये सुद्धा 'प्रतिलोमज', 'अनुलोमज' अशा नानाप्रकारच्या भेदांना वेदच नाचवितो २९. </div><br clear="left">
<div class="movi">उत्तम वर्णाची जे नारी । हीन वर्णाचा गर्भ धरी । <br>तेचि संतती संसारीं । अभिधान धरी 'प्रतिलोमज' ॥ ३० ॥ <br></div>	<div class="oarth">उच्चवर्णातील स्त्री असून ती जर हीनवर्णाचा गर्भ धारण करील, तर तिच्या त्या संततीला व्यवहारामध्ये 'प्रतिलोमज' असें नांव देतात ३०. </div><br clear="left">
<div class="movi">तेचि संतती प्रसिद्ध । सूत वैदेह मागध । <br>ऐशिया नामाचें जें पद । तें जाण शुद्ध प्रतिलोमज ॥ ३१ ॥ <br></div>	<div class="oarth">तशांचीच संतति सूत, वैदेह आणि मागध म्हणून प्रसिद्ध असलेल्या जाति होत. ते शुद्ध 'प्रतिलोमज' म्हणून समजावे ३१. </div><br clear="left">
<div class="movi">हीन वर्णाची जे नारी । उत्तम पुरूषाचा गर्भ धरी । <br>ते 'अनुलोमज' संसारीं । शास्त्रकारीं बोलिजे ॥ ३२ ॥ <br></div>	<div class="oarth">आणि हीनजातीच्या स्त्रीला उच्चवर्णाचा गर्भ राहन जी संतति उत्पन्न होते, तिला व्यवहारांत शास्त्रवेत्ते पुरुष 'अनुलोमज' असे म्हणतात ३२. </div><br clear="left">
<div class="movi">अंबष्ट आणि मूर्धावसिक्त । पारशव आणि सात्वत । <br>इत्यादि नांवें जे वर्तत । ते जाण समस्त अनुलोमज ॥ ३३ ॥ <br></div>	<div class="oarth">अंबष्ट, मूर्धावसिक्त, पारशव आणि सात्वत इत्यादि नांवाने जे प्रसिद्ध आहेत ते सारे अनुलोमज x समजावे ३३. </div><br clear="left">
<div class="movi">ऐसे नाना भेदप्रकार । अविधिविधींचा विचार । <br>वेद प्रकाशितो साचार । गुणदोषां माहेर वेद तुझा ॥ ३४ ॥ <br></div>	<div class="oarth">असे जे नानाप्रकारचे भेद आहेत त्यांतील विधि-अविधींचा प्रकारही खरोखर वेदानेच सांगितलेला आहे. म्हणून तुझा वेदच गुणदोषांचे माहेर होय ३४.</div><br clear="left">
<div class="shl">गुणदोषभिदादृष्टिमन्तरेण वचस्तव । <br>निःश्रेयसं कथं नॄणां निषेधविधिलक्षणम् ॥ ३ ॥ <br></div>	<div class="sharth"> [श्लोक ३] अशाप्रकारे विधिनिषेध सांगणारे आपलेच वेदवाणीरूप वचन गुणदोषांमधील भेद पाहून आचरल्याशिवाय माणसांचे परमकल्याण कसे करणार ? (३) </div><br clear="left">
<div class="movi">हे गुण आणि हे दोष । उभयतां वैर लावी देख । <br>तुझा वेद गा आवश्यक । होय प्रकाशक गुणदोषां ॥ ३५ ॥ <br></div>	<div class="oarth"> हे गुण आणि हे दोष असे म्हटले की, त्या उभयतांत वैर लागते आणि ते गुणदोष स्पष्ट करून दाखविणारा खरा असा तुझा वेदच आहे ३५. </div><br clear="left">
<div class="movi">वैर लावूनि वेदवाणी । वाढवी गुणदोषमांडणी । <br>तेथ मोक्ष पाविजे प्राणी । वेदवचनीं घडे केवीं ॥ ३६ ॥ <br></div>	<div class="oarth">वेदवाणीनेच हे वैर लावून देऊन गुणदोषांचे बंड माजविले आहे. तेव्हां वेदवचनाने प्राण्याला मोक्ष तो कसा मिळणार? ३६. </div><br clear="left">
<div class="movi">राऊळ बोलिलें आपण । जे न देखावे दोषगुण । <br>तूंचि म्हणसी वेद प्रमाण । तैं दोषगुण देखावे ॥ ३७ ॥ <br></div>	<div class="oarth">आपण भगवंतांनी स्वतः सांगितले की, गुणदोषांकडे मुळी पाहूच  नये आणि तूंच वेद हे प्रमाण असल्याचे सांगतोस. तें खरें मानले  तर गुणदोष पाहात राहिले पाहिजे ३७. </div><br clear="left">
<div class="movi">एवं ऐकतां तुझें वचन । उभयतां आली नागवण । <br>वेद प्रमाण कीं अप्रमाण । हे समूळ जाण कळेना ॥ ३८ ॥ <br></div>	<div class="oarth">मिळून तुझे भाषण ऐकल्याने दोहींकडूनही अडचणच उत्पन्न होते. तेव्हां वेद हे प्रमाणभूत मानावे किंवा नाहीत हे मुळीच कळत नाहीं ३८. </div><br clear="left">
<div class="movi">तुझ्या वचना विश्वासावें । तैं गुणदोषां न देखावें । <br>तुझें वेदवचन मानावें । तैं देखावें गुणदोषां ॥ ३९ ॥ <br></div>	<div class="oarth">तुझ्या बोलण्यावर विश्वास ठेवावा तर गुणदोष पाहाता कामा नये; तुझें वेदवचन मानावें तर गुणदोष पाहात बसले पाहिजे ३९. </div><br clear="left">
<div class="movi">ऐसे तुझेनि बोलें जाण । संशयीं पडले सज्ञान । <br>मा इतर साधारण जन । त्यांची कथा कोण ये ठायीं ॥ ४० ॥ <br></div>	<div class="oarth">असल्या तुझ्या भाषणाने मोठे ज्ञानीसुद्धा संशयांत पडतात. मग इतर यःकश्चित् मनुष्यांची या ठिकाणी काय कथा? ४० .</div><br clear="left">
<div class="movi">(आशंका) माझें वचन वेदवचन । दोनी एकरूपें म्हणसी प्रमाण । <br>तरी गुणदोषदर्शन । कां पां विलक्षण परस्परें ॥ ४१ ॥ <br></div>	<div class="oarth">(आशंका) माझे भाषण व वेदवचन ही दोन्ही सारखी प्रमाणच आहेत असें म्हणतोस, तर मग गुणदोषदर्शनांत परस्परविरुद्ध मत का असावें ? ४१. </div><br clear="left">
<div class="movi">माझें वेदाचें विधिविधान । नव्हतां वेदार्थाचें ज्ञान । <br>म्हणशी मोक्ष न घडे जाण । वेद प्रमाण या हेतू ॥ ४२ ॥ <br></div>	<div class="oarth">माझ्या वेदाचे विधान हाताने न घडले, आणि वेदार्थाचे ज्ञानही झाले नाही, तर काहीं मोक्ष मिळत नाही; म्हणूनच वेद हा प्रमाण असें तूं म्हणतोस. ४२. </div><br clear="left">
<div class="movi">त्या मोक्षामाजीं काय कठिण । सकळ कर्में सांडिता जाण । <br>घरा मोक्ष ये आपण । सहजचि जाण न प्रार्थितां ॥ ४३ ॥ <br></div>	<div class="oarth">पण तो मोक्ष मिळविण्याला  कठिण ते काय ? सारी कर्मेच सोडून दिली, तर मोक्ष हा मिनतवार्‍या न करता आपण होऊनच घरी चालत येईल ४३. </div><br clear="left">
<div class="movi">म्हणसी वेदार्थ न कळतां । कर्म करितां कां त्यागितां । <br>कदा मोक्ष न ये हाता । जाण तत्त्वतां निश्चित ॥ ४४ ॥ <br></div>	<div class="oarth">आतां कदाचित तूं असें म्हणशील की, वेदाचा अर्थ कळला नाही, तर कर्म केले किंवा टाकलें तरी खरोखर मोक्ष कधीही हाताला यावयाचा नाही ४४. </div><br clear="left">
<div class="movi">भासला दोराचा सर्प थोर । तेथ जपतां नाना मंत्रभार । <br>करितां वाजंत्र्यांचा गजर । मारितां तिळभर ढळेना ॥ ४५ ॥ <br></div>	<div class="oarth">दोराचाच मोठा थोरला सर्प आहे असा भास झाला, तर तेथे हजारों मंत्र जपून किंवा वाजंत्र्यांचा कडकडाट करून किंवा थोपटूनही तो केसभर सुद्धा तिकडून ढळणार नाही ४५. </div><br clear="left">
<div class="movi">तो सादरें निरीक्षितां जाण । होय त्या सर्पाचें निरसन । <br>तेवीं निर्धारितां वेदवचन । भवभय जाण निरसे ॥ ४६ ॥ <br></div>	<div class="oarth">तोच नीट निरखून पाहिला की पुरे, तो सर्प नाहींसाच होतो. त्याप्रमाणे वेदवचनांचा यथायोग्य विचार केला म्हणजे संसाराचे भय नाहींसें होतें ४६. </div><br clear="left">
<div class="movi">भवभयाची निर्मुक्तता । त्या नांव 'मोक्ष' जाण तत्त्वतां । <br>तो वेदार्थावीण हाता । न ये सर्वथा आणिकें ॥ ४७ ॥ <br></div>	<div class="oarth">भवभयाचे निरसन होणे याचंच नांव 'मोक्ष'. तो वेदार्थज्ञानावांचून दुसऱ्या कशानेही हाती यावयाचा नाही ४७. </div><br clear="left">
<div class="movi">वेदविधान न करितां । कर्म त्यागिलें उद्धततां । <br>तेणें निजमोक्ष न ये हाता । परी पाखंडता अंगीं वाजे ॥ ४८ ॥ <br></div>	<div class="oarth">वेदांत सांगीतलेला कर्मत्यागाचा विधि न करता केवळ उन्मत्तपणानेच कर्म टाकून दिले, तर त्यायोगें मोक्ष तर मिळणारच नाही, पण उलट पाखांडीपणा मात्र पदरांत पडेल ४८. </div><br clear="left">
<div class="movi">विधियुक्त जो कर्मत्यागु । करूनि संन्यास घेतल्या साङ्गु । <br>तैं म्हणसी न पडे वेदपांगु । हाहीं व्यंगु विचारु ॥ ४९ ॥ <br></div>	<div class="oarth">ह्याकरितां वेदांत सांगितलेल्या विधीप्रमाणेच कर्मत्याग करून यथोचित संन्यासग्रहण केले, तर मग वेदाचा पांग पडणार नाही असेंही कदाचित् तूं म्हणशील, तर तोही विचार योग्य नव्हे ४९. </div><br clear="left">
<div class="movi">श्रवणांग संन्यासग्रहण । तेथही असे विधिविधान । <br>गुरुमुखें जें महावाक्य-श्रवण । तोही जाण वेदार्थ ॥ ५० ॥ <br></div>	<div class="oarth">कारण गुरुवाक्य श्रवण करण्यासाठी संन्यास घ्यावयाचा असतो. त्या श्रवणालाही विधिविधान असतें. गुरुमुखाने महावाक्य श्रवण करणे हा सुद्धा वेदार्थच आहे ५०.</div><br clear="left">
<div class="movi">(आशंका) । करितां देवांपितरांचें यजन । ते होऊनियां प्रसन्न । <br>मोक्ष देतील आपण । हेंही वेदेंवीण घडेना ॥ ५१ ॥ <br></div>	<div class="oarth">[आशंका]  आतां देवपितरार्थ यज्ञ केले, तर तेही प्रसन्न होऊन मोक्ष देतील; पण तेसुद्धा वेदाशिवाय होत नसते ५१. </div><br clear="left">
<div class="movi">स्वाहाकारें तृप्त सुर । स्वधाकारें तृप्त पितर । <br>वेदविनियोगेंवीण देवपितर । प्रसन्नाकार कदा नव्हती ॥ ५२ ॥ <br></div>	<div class="oarth">स्वाहाकाराने देव तृप्त होतात आणि स्वधाकाराने पितर तृप्त होतात. सारांश, वेदविधीशिवाय देव किंवा पितर कधीच प्रसन्न होणार नाहींत ५२.</div><br clear="left">
<div class="shl">पितृदेवमनुष्याणां वेदश्चक्षुस्तवेश्वर । <br>श्रेयस्त्वनुपलब्धेऽर्थे साध्यसाधनयोरपि ॥ ४ ॥ <br></div>	<div class="sharth"> [श्लोक ४] हे सर्वशक्तीमान परमेश्वरा ! आपले वेदच पितर, देव, माणसे यांना कल्याणाचा मार्ग दाखविणारे डोळे आहेत कारण या डोळ्यांनीच स्वर्ग, मोक्ष, जगाचे कारण इत्यादी अन्य प्रमाणांनी न कळणार्‍या वस्तू व त्यांची साधने दिसतात. (४) </div><br clear="left">
<div class="movi">नाथिलेंचि चराचर । देव मनुष्य आणि पितर । <br>वेदें प्रकाशूनि साचार । पूज्यत्वें थोर प्रतिपादी ॥ ५३ ॥ <br></div>	<div class="oarth">मिथ्यारूप असलेले स्थावर व जंगम ; तसेंच देव, मनुष्य आणि पितर ह्या सर्वाना वेदच दाखवून देतो, व ते पूज्यत्वाने थोर आहेत असेंही प्रतिपादन करतो ५३. </div><br clear="left">
<div class="movi">त्याहीमाजीं अतिविषम । उत्तम मध्यम आणि अधम । <br>हा त्रिविध भेदसंभ्रम । वेद उपक्रम करूनि दावी ॥ ५४ ॥ <br></div>	<div class="oarth">पण त्यांच्यांतसुद्धा परस्परांना अत्यंत विरुद्ध असे उत्तम, मध्यम व कनिष्ठ अशा प्रकारचे तीन भेद करून दाखविण्याचा खटाटोपही वेदाचाच होय ५४. </div><br clear="left">
<div class="movi">यापरी गुणदोषलक्षण । तुवांचि वाढविलें आपण । <br>या नांव म्हणसी मोक्षसाधन । तरी कां गुणदोष निवारिसी ॥ ५५ ॥ <br></div>	<div class="oarth">अशा रीतीने गुणदोषांच्या लक्षणांचा विस्तार तूंच केला आहेस, त्यालाच मोक्षाचे साधन म्हटले आहेस. त्या गुणदोषांचे निवारण आतां का करतोस बरें? ५५. </div><br clear="left">
<div class="movi">ऐशिया निरूपण घडामोडी । तुझेनि बोलें पडे आडी । <br>तेणें गुणदोषांची परवडी । बाधा रोकडी अंगीं वाजे ॥ ५६ ॥ <br></div>	<div class="oarth">तुझ्या अशा भाषणाच्या उलटसुलट प्रकाराने तुझ्या बोलण्यांतच विरोध उत्पन्न होतो आणि त्यामळेच  गुणदोषांचा प्रकार वाढून त्याची बाधा तत्काळ जाणवते ५६. </div><br clear="left">
<div class="movi">अवघा संसार काल्पनिक । तेथ एक स्वर्ग एक नरक । <br>हा मोक्ष हा अतिबंधक । येणें वेदवादें लोक भ्रमविले तुवां ॥ ५७ ॥ <br></div>	<div class="oarth">संसार पाहूं गेलें तर सगळा काल्पनिक आहे. त्यांत एक स्वर्ग, एक नरक हा मोक्ष व हा बंध; अशी वेदवचनें सांगून लोकांना तूंच भ्रमात पाडले आहेस ५७. </div><br clear="left">
<div class="movi">पूर्वीं पुरुषाचे पोटीं । नव्हती गुणदोषांची गोठी । <br>तुझ्या वेदानुवादपरिपाठीं । गुणदोषीं दृष्टी दृढ झाली ॥ ५८ ॥ <br></div>	<div class="oarth">पूर्वी पुरुषाच्या मनात गुणदोषांचा गंधही नव्हता; पण तुझ्या वेदवचनाच्या प्रकारामुळे गुणदोषांत दृष्टि दृढ होऊन गेली ५८. </div><br clear="left">
<div class="movi">एवं तुझेनि बोलें जाण । लोकांसी आली नागवण । <br>भोगावया नरक दारुण । भ्रामक जाण वेदोक्ति तुझी ॥ ५९ ॥ <br></div>	<div class="oarth">तात्पर्य, तुझ्या ह्या भाषणाने लोकांची नागवणच होते. दारुण नरक भोगावयास कारण तुझी ही भ्रामक वेदोक्तिच झाली आहे ५९.</div><br clear="left">
<div class="shl">गुणदोषभिदादृष्टिर्निगमात्ते न हि स्वतः । <br>निगमे नापवादश्च भिदाया इति ह भ्रमः ॥ ५ ॥ <br></div>	<div class="sharth"> [श्लोक ५] गुणदोषांमधील भेददृष्टी वेदवाणीच आहे कोणा माणसाची नव्हे आणि वेदांनी भेददृष्टीचा निषेधही केला आहे यामुळेच माझ्या मनात संशय उत्पन्न झाला आहे. (५) </div><br clear="left">
<div class="movi">एवं नानागुणदोषदृष्टीं । तुझेनि वेदें वाढविली सृष्टी । <br>स्वतां पुरुषाचे पोटीं । गुणदोषदृष्टि असेना ॥ ६० ॥ <br></div>	<div class="oarth"> तात्पर्य, अनेक गुणदोषांच्या दृष्टीची सृष्टि तुझ्या वेदानेच वाढविलेली आहे ! एरवीं पुरुषाच्या पोटांत गणदोषदृष्टि मुळीच नव्हती ६०. </div><br clear="left">
<div class="movi">तुझ्या वेदानुवादविस्तरें । गुणदोष झाले खरे । <br>ते तुझेनिही बलात्कारें । चित्ताबाहेरें न निघती ॥ ६१ ॥ <br></div>	<div class="oarth">खरोखर तुझ्या वेदाज्ञेनुसारच हे गुणदोष झालेले असल्यामुळे ते तूं स्वतः जोरावारीनें काढू  म्हणशील तरी ते चित्तांतून बाहेर निघावयाचे नाहीत! ६१. </div><br clear="left">
<div class="movi">अनादि वेद प्रमाण । हें तुझें मुख्य वेदवचन । <br>आतां न देखावे दोषगुण । हें नवें वचन मानेना ॥ ६२ ॥ <br></div>	<div class="oarth">वेद हे अनादि असून प्रमाणभूत आहेत, हे तुझेच मुख्य वेदवचन आहे. यास्तव आतां दोष व गुण पाहूं नयेत हे तुझें नवें भाषण मान्य करवत नाहीं ६२. </div><br clear="left">
<div class="movi">पहिले प्रकाशिले दोषगुण । आतां निवारावया काय कारण । <br>हें न कळतां संपूर्ण । भ्रमित मन होतसे ॥ ६३ ॥ <br></div>	<div class="oarth">गुणदोष हे प्रथम दाखवून दिले आहेस, आणि आतांच ते नको म्हणण्याचे कारण काय ? हे नीटसें न कळल्यामुळे मन भ्रमात पडते ६३. </div><br clear="left">
<div class="movi">या भ्रमाची भ्रमनिवृत्ती । कृपेनें करावी कृपामूर्ती । <br>ऐकोनि उद्धवाची वचनोक्ती । काय श्रीपती बोलिला ॥ ६४ ॥ <br></div>	<div class="oarth">म्हणून हे कृपामूर्ते  ! कृपा करून हा भ्रम नाहीसा करून सोड. हे उद्धवाचे भाषण श्रवण करून श्रीकृष्ण काय म्हणाले ? ६४. </div><br clear="left">
<div class="movi">ऐकोनि उद्धवाची विनंती । योगत्रयाची उपपत्ती । <br>अधिकारभेदें वेदार्थप्राप्ती । स्वयें श्रीपती सांगत ॥ ६५ ॥ <br></div>	<div class="oarth">ही उद्धवाची विनंती ऐकून तीन योगांची उपपत्ति अर्थात अधिकारभेदाप्रमाणे वेदार्थाची प्राप्ति कशी कशी होते, हे स्वतः श्रीकृष्ण सांगू लागले ६५.</div><br clear="left">
<div class="shl">श्रीभगवानुवाच- <br>योगास्त्रयो मया प्रोक्ता नृणां श्रेयोविधित्सया । <br>ज्ञानं कर्म च भक्तिश्च नोपायोऽन्योऽस्ति कुत्रचित् ॥ ६ ॥ <br></div>	<div class="sharth"> [श्लोक ६] भगवान श्रीकृष्ण म्हणाले - मीच मनुष्यमात्राच्या कल्याणासाठी ज्ञान, कर्म आणि भक्ती या तीन योगांचा उपदेश केला आहे याव्यतिरिक्त दुसरा कोणताही उपाय कोठेही नाही. (६) </div><br clear="left">
<div class="movi">तेथ मेघगंभीरा वाणी । गर्जोनि बोले शार्ङ्गपाणी । <br>माझे परम कृपेवांचूनी । माझी वेदवाणी कळेना ॥ ६६ ॥ <br></div>	<div class="oarth">मेघगर्जनेसारख्या गंभीर वाणीने श्रीभगवान् म्हणाले, माझ्या पूर्ण कृपेशिवाय माझी वेदवाणी कळत नाही ६६. </div><br clear="left">
<div class="movi">वेदशास्त्रार्थे अतिसंपन्न । जरी झाले अतिसज्ञान । <br>परी माझ्या अनुग्रहेंवीण । माझा वेदार्थ जाण कळेना ॥ ६७ ॥ <br></div>	<div class="oarth">वेदशास्त्रार्थामध्ये निष्णात होऊन केवढेही ज्ञानी झाले तरी, माझ्या प्रसादावांचून माझ्या वेदाचा अर्थ मात्र कळावयाचा नाही, हे लक्षात ठेव ६७. </div><br clear="left">
<div class="movi">ब्रह्मा चहूं मुखीं वेद पढे । त्यासीही वेदार्थाचें चोखडें । <br>वर्म नातुडेचि धडफुडें । मा इतर बापुडे ते किती ॥ ६८ ॥ <br></div>	<div class="oarth">ब्रह्मदेव चारही मुखाने वेद पढतो, पण त्यालासुद्धा वेदार्थांतील खरे रहस्य स्पष्टपणे समजत नाही, मग इतर बिचाऱ्यांची काय कथा ? ६८. </div><br clear="left">
<div class="movi">ब्रह्मा वेदार्थ आकळिता । तैं शंखासुर वेद कां नेता । <br>ब्रह्मा वेदार्थीं लीन होता । तैं नाभिलाषिता सरस्वती ॥ ६९ ॥ <br></div>	<div class="oarth">ब्रह्मदेवाला जर वेदाचा अर्थ कळला असता, तर शंखासुराने वेद का नेले असते ? ब्रह्मदेवाला वेदार्थातील मर्म समजले असते, तर तो सरस्वतीचा अभिलाष करता ना ६९. </div><br clear="left">
<div class="movi">माझा वेदाचा वेद्य निर्धार । तुज मी सांगेन साचार । <br>ऐक उद्धवा सादर । वेदविचार तो ऐसा ॥ ७० ॥ <br></div>	<div class="oarth">आतां खरोखर माझ्या  वेदाचाही वेद्य निर्धार तुला मी सांगून देतो. उद्धवा, नीट लक्ष देऊन श्रवण कर. वेदाचा विचार असा आहे ७०. </div><br clear="left">
<div class="movi">माझ्या वेदासी नाहीं बहु बंड । वृथा न बोले उदंड । <br>ज्ञान-भक्ति-कर्मकांड । वेद त्रिकांड नेमस्त ॥ ७१ ॥ <br></div>	<div class="oarth">माझ्या वेदाला बहु बडबड करणे माहीत नाही. तो वायफळ कधीही बोलत नाही. ज्ञान, भक्ति आणि कर्म ही तीन कांडेंच काय ती वेदानें सांगितलेली आहेत ७१. </div><br clear="left">
<div class="movi">माझिया वेदांची वेदोक्ती । या तिंही योगांतें प्रतिपादिती । <br>या वेगळी उपायस्थिती । नाहीं निश्चितीं उद्धवा ॥ ७२ ॥ <br></div>	<div class="oarth">माझ्या वेदाची जी वाणी आहे, ती ह्या तीन योगांचंच प्रतिपादन करते. म्हणून उद्धवा ! मोक्ष मिळण्याला दुसरा मार्गच नाही हे पक्के  लक्षात ठेव ७२. </div><br clear="left">
<div class="movi">कोण ते तिनी योग । कैसे अधिकाराचे भाग । <br>तेही पुसशी जरी चांग । तरी ऐक साङ्ग सांगेन ॥ ७३ ॥ <br></div>	<div class="oarth">तर ते तीन योग कोणते ? त्यांच्या अधिकाराचे विभाग कसे केलेले आहेत ? तेही तूं नीट विचारीत असशील तर सविस्तर सांगतों ऐक ७३.</div><br clear="left">
<div class="shl">निर्विण्णानां ज्ञानयोगो न्यासिनामिह कर्मसु । <br>तेष्वनिर्विण्णचित्तानां कर्मयोगस्तु कामिनाम् ॥ ७ ॥ <br></div>	<div class="sharth"> [श्लोक ७ ] ज्यांनी कर्मे आणि त्यांची फळे यांपासून विरक्त होऊन त्यांचा त्याग केला आहे, ते ज्ञानयोगाचे अधिकारी होत याउलट ज्यांच्या चित्तामध्ये वैराग्य उत्पन्न झालेले नसते, उलट त्यांची कामना असते, त्यांच्यासाठी कर्मयोग सांगितला आहे. (७) </div><br clear="left">
<div class="movi">जे कां ब्रह्मभुवनपर्यंत । साचार जीवींहूनि विरक्त । <br>जे विधिपूर्वक संकल्पयुक्त । कर्म त्यागित संन्यासी ॥ ७४ ॥ <br></div>	<div class="oarth">जे कोणी खरोखरच अंतःकरणापासून ब्रह्मलोकींच्या भोगापर्यंत विरक्त असतात ; जे कोणी विधिपूर्वक व संकल्पयुक्त संन्यास घेऊन कर्माचा त्याग करतात ७४ ; </div><br clear="left">
<div class="movi">ऐशिया अधिकार्‍यांकारणे । म्यां 'ज्ञानयोग' प्रकट करणें । <br>जेणें कां निजज्ञानसाधनें । माझी पावणें सायुज्यता ॥ ७५ ॥ <br></div>	<div class="oarth">अशा अधिकाऱ्यांकरिता मी 'ज्ञानयोग' प्रकट केला आहे. त्या आत्मज्ञानाच्या साधनाने माझी सायुज्यता म्ह. मद्रूपता प्राप्त होते ७५. </div><br clear="left">
<div class="movi">आतां जे कां केवळ अविरक्त । विषयालागीं कामासक्त । <br>त्यांलागीं म्यां प्रस्तुत । 'कर्मयोग' येथ प्रकाशिला ॥ ७६ ॥ <br></div>	<div class="oarth">आता ह्या लोकांत जे केवळ अविरक्त असतात, विषयासाठी कामासक्त झालेले असतात, त्यांच्यासाठी मी कर्मयोग प्रगट केला आहे ७६. </div><br clear="left">
<div class="movi">उंच नीच अधिकारी देख । दोनी सांगितले सविशेख । <br>आतां तिसरा अधिकारी अतिचोख । अलोलिक अवधारीं ॥ ७७ ॥ <br></div>	<div class="oarth">ह्याप्रमाणे उच्च  आणि नीच म्हणजे श्रेष्ठ व कनिष्ठ असे दोन्ही अधिकारी मी तुला सुस्पष्ट सांगून दिले. आतां उत्कृष्ट व अलौकिक असा तिसरा एक अधिकारी आहे, तोही ऐक ७७.</div><br clear="left">
<div class="shl">यदृच्छया मत्कथादौ जातश्रद्धस्तु यः पुमान् । <br>न निर्विण्णो नातिसक्तो भक्तियोगोऽस्य सिद्धिदः ॥ ८ ॥ <br></div>	<div class="sharth"> [श्लोक ८] पण जो मनुष्य अत्यंत विरक्तही नाही आणि अतिशय आसक्तही नाही, तसेच ज्याला पूर्वपुण्याईमुळे माझ्या कथा इत्यादींमध्ये श्रद्धा उत्पन्न झालेली असते, त्याला भक्तीयोगाने सिद्धी प्राप्त होते. (८) </div><br clear="left">
<div class="movi">हरिकथा अवघेचि ऐकती । परी माझी श्रद्धा नुपजे चित्तीं । <br>कोणा एका अभिनवगती । श्रद्धाउत्पत्ती श्रवणेंचि होय ॥ ७८ ॥ <br></div>	<div class="oarth">हरीची कथा सारेच ऐकतात, पण मजविषयीं श्रद्धा त्यांच्या मनांत उत्पन्न होत नाही; पण एखाद्याला कथाश्रवणानेंच विलक्षण श्रद्धा उत्पन्न होते ७८. </div><br clear="left">
<div class="movi">आईक श्रद्धेचें लक्षण । जें जें करी कथाश्रवण । <br>तें हृदयीं वाढे अनुसंधान । सप्रेम मनन उल्हासे ॥ ७९ ॥ <br></div>	<div class="oarth">त्या श्रद्धेचे लक्षण ऐक. तो जें जें कांही श्रवण करतो, त्याचे अनुसंधान त्याच्या हृदयांत चालत असते. आणि त्यामुळे मननही उत्साहयुक्त प्रेमाने होऊ लागते ७९. </div><br clear="left">
<div class="movi">नवल कथेची आवडी । दाटती हरिखाचिया कोडी । <br>हृदयीं स्वानंदाची उभवी गुढी । एवढी गोडी श्रवणार्थीं ॥ ८० ॥ <br></div>	<div class="oarth">कथेची आवड अशी विलक्षण की, तिच्यामुळे मनामध्ये हर्ष अगदी दाटून येतो; आणि हृदयांत स्वानंदाची गुढीच उभारली जाते. इतकी त्याला श्रवणाची गोडी लागते ८०. </div><br clear="left">
<div class="movi">विषयांचें दोषदर्शन । मुख्यत्वें बाधक स्त्री आणि धन । <br>आवरावीं रसना-शिश्न । हे आठवण अहर्निशीं ॥ ८१ ॥ <br></div>	<div class="oarth">त्यायोगें विषय हे दोषयुक्त असल्याचे दिसतात. त्यात मुख्यत्वेकरून स्त्री आणि धन हीच फार बाधक आहेत. याकरितां जिव्हेला आणि जननेंद्रियाला आवरावें, हीच आठवण रात्रंदिवस मनांत असावी ८१. </div><br clear="left">
<div class="movi">घायीं आडकलें फळें । तें पानपेना उपचारबळें । <br>तेवीं विषयदोष भोगमेळें । कदाकाळें शमेना ॥ ८२ ॥ <br></div>	<div class="oarth"> पायांत बाणाचे टोकं  अडकून बसले, तर ते उपटून काढल्याखेरीज ती जखम नुसत्या उपचाराने बरी होत नाही; त्याप्रमाणे विषयांतील दोष विषय भोगून कधींच नष्ट व्हावयाचे नाहीत ८२. </div><br clear="left">
<div class="movi">येतां देखोनियां मरण । स्वयें होय कंपायमान । <br>तेवीं विषयभोगदर्शन । देखोनि आपण चळीं कांपे ॥ ८३ ॥ <br></div>	<div class="oarth">मरण येत असलेले दिसले, की मनुष्य जसा थरथर कांपू लागतो; त्याप्रमाणे विषयभोग पाहिले की, तो (खरा साधक) थरथर कापूंच लागतो ८३. </div><br clear="left">
<div class="movi">एवं विषयीं दोषदर्शन । सर्वदा देखे आपण । <br>परी त्यागालागीं जाण । सामर्थ्य पूर्ण आथीना ॥ ८४ ॥ <br></div>	<div class="oarth">ह्याप्रमाणे विषयांत असलेले दोष तो निरंतर पाहात असतो; पण ते पूर्णपणे टाकून देण्याचेही सामर्थ्य त्याच्या अंगांत नसते ८४. </div><br clear="left">
<div class="movi">सेवकीं राजा बंदीं धरिला । तया स्त्रीचंदनादि भोग दीधला । <br>परी तो त्यासी विषप्राय जाहला । भोगीं उबगला अगत्यता ॥ ८५ ॥ <br></div>	<div class="oarth">सेवकांनी राजाला बंदीत घातले आणि त्याला स्त्रीचंदनादिक विलास दिले, परंतु ते त्याला विषासारखे वाटतात. त्या भोगांत तो उद्विग्नच राहातो ८५. </div><br clear="left">
<div class="movi">एवं भोगितां त्या भोगासी । नित्य पाहे निजनिर्गमासी । <br>तेवीं भोगितां हा विषयासी । अहर्निशीं अनुतापी ॥ ८६ ॥ <br></div>	<div class="oarth">तात्पर्य, भोग भोगीत असतांना तो आपली सुटका कधी होईल म्हणून वाट पाहात असतो; त्याप्रमाणे हाही विषय भोगीत असतां रात्रंदिवस कंटाळलेला असतो ८६. </div><br clear="left">
<div class="movi">यापरी जो नव्हे विषयासक्त । ना निधडा नव्हे विरक्त । <br>त्यालागीं माझा भक्तिपंथ । मी बोलिलों निश्चित वेदवाक्यें ॥ ८७ ॥ <br></div>	<div class="oarth">ह्याप्रमाणे जो विषयासक्तही नव्हे आणि खरोखर विरक्तही नव्हे, अशा मधल्या स्थितीतला असेल, त्याच्याकरितांच मी वेदमुखानें भक्तिमार्ग दाखवून दिला आहे ८७. </div><br clear="left">
<div class="movi">येहींकरितां माझी भक्ती । माझ्या स्वरूपीं लागे प्रीती । <br>सहजें होय विषयविरक्ती । एवं सिद्धिदाती भक्ति हे माझी ॥ ८८ ॥ <br></div>	<div class="oarth">अशांनी माझी भक्ति केली असता माझ्या स्वरूपावर त्यांचे प्रेम जडते, आणि आपोआपच विरक्ति प्राप्त होते. अशी ही माझी भक्ति सिद्धि देणारी आहे ८८. </div><br clear="left">
<div class="movi">मी वेदोक्त बोलिलों आपण । ते हे त्रिविध योग संपूर्ण । <br>ज्ञान-कर्म-उपासन । वेदोक्त लक्षणविभाग ॥ ८९ ॥ <br></div>	<div class="oarth">मी स्वतः काय वेदांत सांगितले आहे, ते हे सारे तीन योगच होत. या तीन योगांच्या योगानेच वेदवाणीचे ज्ञान, कर्म व उपासना असे तीन विभाग झाले आहेत ८९. </div><br clear="left">
<div class="movi">तेथ कोण देखे दोषगुण । कोणासी दोंहीचें अदर्शन । <br>मध्यम भागें वर्ते कोण । तेंही लक्षण अवधारीं ॥ ९० ॥ <br></div>	<div class="oarth">त्यांत कोणाला गुणदोष दिसतात; कोणाला दोन्ही दिसत नाहीत. यांत मध्यम रीतीने कोण राहातो त्याचेही लक्षण ऐक ९०. </div><br clear="left">
<div class="movi">जो आसक्त विषयांवरी । तो कर्ममार्गींचा अधिकारी । <br>त्यासी गुणदोषांहातीं नाही उरी । हें सांगेल श्रीहरि पुढिले अध्यायीं ॥ ९१ ॥ <br></div>	<div class="oarth">जो विषयावर आसक्त असतो तोच कर्ममार्गाचा अधिकारी होय; त्याची गुणदोषाच्या हातून सुटका होत नाही. हे पुढच्या अध्यायांत श्रीकृष्ण सांगणार आहेत ९१. </div><br clear="left">
<div class="movi">जो कां विरक्त ज्ञानाधिकारी । तो गुणदोषांहूनि बाहेरी । <br>तो पाहतां अवघे संसारीं । न देखे तिळभरी गुणदोष ॥ ९२ ॥ <br></div>	<div class="oarth">पण जो खरोखर विरक्त असून ज्ञानाचा अधिकारी असतो, तो गुणदोषांपासून अगदी निराळा राहातो; साऱ्या जगांत पाहात असता त्याला तिळभरसुद्धा गुणदोष दिसत नाहीत ९२. </div><br clear="left">
<div class="movi">जग अवघें ब्रह्म पूर्ण । तेथ कैंचे दोषगुण । <br>ऐसे कां जे ज्ञानसंपन्न । त्यां दोषदर्शन असेना ॥ ९३ ॥ <br></div>	<div class="oarth">जग जें पूर्ण ब्रह्मरूप आहे. त्यांत गुण कशाचे आणि दोष तरी कशाचे? असे जे ज्ञानसंपन्न असतात, त्यांना दोष म्हणून दिसतच नाहींत ९३. </div><br clear="left">
<div class="movi">अतिआसक्त ना विरक्त । ऐसे कां जे माझे भक्त । <br>ते पूर्वीं गुणदोष देखत । परी सांडित विवेकें ॥ ९४ ॥ <br></div>	<div class="oarth">अतिशय आसक्तही  नव्हेत  व अतिशय विरक्तही नव्हेत , असे जे माझे भक्त असतात, ते प्रथमतः गुणदोष पाहातात; परंतु मागाहून विवेकाने सोडून देतात ९४. </div><br clear="left">
<div class="movi">भूतीं भूतात्मा मी परेश । तेथ देखों नये गुणदोष । <br>ऐसे भजननिष्ठ राजहंस । ते गुणदोष सांडिती ॥ ९५ ॥ <br></div>	<div class="oarth">मी परमात्मा प्रत्येक प्राण्यांत आत्मस्वरूपाने राहिलों आहे. त्यांत गुणदोष पाहूं नयेत. असे जे भजननिष्ठ राजहंस असतात ते गुणदोष पाहाणे सोडून देतात ९५. </div><br clear="left">
<div class="movi">मी वेदार्थीं बोलिलों दोषगुण । ते दोषत्यागालागीं जाण । <br>पराचे देखावे दोषगुण । हें वेदवचन असेना ॥ ९६ ॥ <br></div>	<div class="oarth">मी वेदार्थामध्ये जे गुणदोष सांगितले आहेत, ते दोष टाकावेत म्हणून. दुसऱ्याचे दोष पाहावेत असे काही वेदांत वचन नाही ९६. </div><br clear="left">
<div class="movi">ऐसे करावें वेदार्थश्रवण । दोष त्यजूनि घ्यावा गुण । <br>परी पुढिलांचे दोषगुण । सर्वथा आपण न देखावे ॥ ९७ ॥ <br></div>	<div class="oarth">वेदार्थांचे श्रवण असे करावयाचें की, दोष टाकून गुण तेवढे घ्यावेत. परंतु दुसऱ्याचे दोष-गुण आपण कधीच पाहूं नयेत ९७, </div><br clear="left">
<div class="movi">जो ज्याचा गुणदोष पाहे । तो त्याचा पापविभागी होये । <br>जो पुढिलांचे गुणदोष गाये । तो निरया जाये तेणें दोषें ॥ ९८ ॥ <br></div>	<div class="oarth">जो दुसऱ्याचे दोष पाहातो, तो त्याच्या पातकाचा विभागी होतो. जो दुसऱ्याचे दोष वर्णन करतो, तो त्याच दोषाने नरकाला जातो ९८. </div><br clear="left">
<div class="movi">आतां कर्माचा अधिकारु । सांगताहे शारंगधरु । <br>तो जाणोनियां विचारु । कर्मादरु करावा ॥ ९९ ॥ <br></div>	<div class="oarth">आतां श्रीकृष्ण कर्माचा अधिकार (कोणाला व कुठपर्यंत असतो ) सांगत आहेत. तो विचार लक्षात आणून कर्माचा आदर करावा ९९.</div><br clear="left">
<div class="shl">तावत्कर्माणि कुर्वीत न निर्विद्येत यावता । <br>मत्कथाश्रवणादौ वा श्रद्धा यावन्न जायते ॥ ९ ॥ <br></div>	<div class="sharth"> [श्लोक ९] जोपर्यंत वैराग्य निर्माण होत नाही किंवा जोपर्यंत माझ्या कथांचे श्रवणकीर्तन इत्यादींविषयी श्रद्धा उत्पन्न होत नाही, तोपर्यंत कर्मे करावीत. (९) </div><br clear="left">
<div class="movi">तंवचि करावा कर्मादर । जंव विरक्ति नुपजे साचार । <br>ठाकल्या विरक्तीचें घर । स्वर्ग संसार मळप्राय ॥ १०० ॥ <br></div>	<div class="oarth">खरी खरी विरक्ति उत्पन्न झाली नाही, तोपर्यंत कर्म करावें विरक्तीचें घर सांपडले की स्वर्ग आणि संसार हे दोन्ही त्याज्य होतात १००.</div><br clear="left">
<div class="movi">हो कां वमिलिया मिष्टान्ना । परतोनि श्रद्धा न धरी रसना । <br>तेवीं विषयभोगीं जाणा । साचार मना चिळशी उपजे ॥ १ ॥ <br></div>	<div class="oarth"> ओकून टाकलेल्या मिष्टान्नावर  ज्याप्रमाणे जिव्हा  पुन्हा वासना ठेवीत नाही; त्याप्रमाणेच खरोखर विषयोपभोगाविषयी जेव्हा मनाला चिळस उत्पन्न होते १ ; </div><br clear="left">
<div class="movi">तेथ कर्माची परिपाठी । समूळ खुंटली गा गोठी । <br>कां दैवयोगें उल्हासु पोटीं । माझ्या कथेचा उठी श्रवणादरु ॥ २ ॥ <br></div>	<div class="oarth">तेव्हां कर्माचा मार्ग म्ह. त्याविषयींचा विचार समूळ बंद पडतो; किंवा दैवयोगाने अंत:करणांत उल्हास उत्पन्न होऊन माझी कथा ऐकण्याविषयी अत्यंत आदर उत्पन्न होतो (तेव्हाही कर्ममार्ग संपतो) २. </div><br clear="left">
<div class="movi">करितां माझी कथा श्रवण । प्रेमें वोसंडे अंतःकरण । <br>विसरे देहगेहांची आठवण । तेथें प्रत्यवाय जाण बाधीना ॥ ३ ॥ <br></div>	<div class="oarth">माझी कथा श्रवण करीत असतां प्रेमाने अंत:करण उचंबळून येते, घरादाराची आठवण बुजून जाते, तेव्हां कर्मत्यागाचा प्रत्यवाय दोष बाधत नाही ३. </div><br clear="left">
<div class="movi">जैसें माझे कथेचें श्रवण । तैसेंचि माझे हृदयीं स्मरण । <br>तेथें प्रत्यवाय न रिघे जाण । येथून बोळवण त्याची झाली ॥ ४ ॥ <br></div>	<div class="oarth">माझ्या कथेचे जसे श्रवण, तसेंच हृदयांत माझे स्मरणही चालते. अशा अवस्थेत प्रत्यवाय दोष शिरत नाही. त्याची बोळवणच झाली म्हणून समजावें ४.  </div><br clear="left">
<div class="movi">करितां मत्कथाश्रवण । लोपल्या कोटिकर्माचरण । <br>प्रत्यवाय न बाधी जाण । हा प्रताप पूर्ण मत्कथेचा ॥ ५ ॥ <br></div>	<div class="oarth">माझी कथा श्रवण करीत असतां कोट्यवधि कर्माचा लोप होऊन गेला तरी, कर्मलोपाचा दोष बाधत नाही. एवढा माझ्या कथेचा प्रभाव आहे ५.</div><br clear="left">
<div class="shl">(संमतिश्लोक) मत्कर्म कुर्वतां पुंसां कर्मलोपो भवेद्यदि । <br>तत्कर्म तेषां कुर्वन्ति तिस्रः कोट्यो महर्षयः ॥ १ ॥ <br></div>	<div class="sharth">(संमति श्लोक)- मदर्थ कर्म करणार्‍यापुरुषांच्या विहित कर्मांचा जर लोप झाला तर त्याचें तें कर्म तीन कोटी महर्षि करतात. </div><br clear="left">
<div class="movi">(अर्थ) माझी करितां सप्रेम भक्ती । भक्तांचीं नित्यकर्में जैं राहती । <br>तेतीस कोटी ऋषिमहंतीं । संपूर्ण करिती कर्में त्यांचीं ॥ ६ ॥ <br></div>	<div class="oarth">माझी प्रेमपुरस्सर भक्ति करीत असतां जेव्हा माझ्या भक्तांकडून नित्यकर्मे  होणेची राहातात, तेव्हां ती त्यांची कर्में  तेहतीस कोटी ऋषि महंत पूर्ण करीत असतात ६. </div><br clear="left">
<div class="movi">एवढें मत्कथेचें महिमान । माझें करितां कीर्तन पूजन । <br>तेथें प्रत्यवायाचें तोंड कोण । संमुख वदन दावूं न शके ॥ ७ ॥ <br></div>	<div class="oarth">एवढा माझ्या कथेचा महिमा आहे. माझे पूजन व कीर्तन चालू असतां तेथें विघ्नांची  येण्याची बिशाद  काय? समोर तोंडसुद्धा दाखविण्याचे त्यांना सामर्थ्य नाही ७. </div><br clear="left">
<div class="movi">हो कां पूर्ण विरक्त नर । कां माझे सेवेसी जो तत्पर । <br>तेथ कर्म बापुडें किंकर । हें स्वयें श्रीधर बोलिला ॥ ८ ॥ <br></div>	<div class="oarth">किंवा एखादा पुरुष पूर्ण विरक्त झाला, अथवा माझ्या सेवेत तत्पर होऊन राहिला, तर त्याच्या ठिकाणी कर्म बिचारें दास बनून राहाते. असें स्वत:च श्रीकृष्णांनी सांगितले ८. </div><br clear="left">
<div class="movi">कर्में करितां स्वधर्मस्थितीं । उद्धवा आहे माझी प्राप्ती । <br>ते मी सांगेन तुजप्रती । यथानिगुती अवधारीं ॥ ९ ॥ <br></div>	<div class="oarth">उद्धवा ! स्वधर्मानुरूप कर्मे केली असता माझी प्राप्ति होते. तेही मी तुला यथार्थ रीतीनें सांगतों ऐक ९.</div><br clear="left">
<div class="shl">स्वधर्मस्थो यजन्यज्ञैरनाशीः काम उद्धव । <br>न याति स्वर्गनरकौ यद्यन्यत्र समाचरेत् ॥ १० ॥ <br></div>	<div class="sharth"> [श्लोक १० ] उद्धवा ! आपापल्या वर्णाश्रमधर्मानुसार फळाची आशा न करता यज्ञादी सत्कर्मे केली आणि निषिद्ध कर्मे केली नाहीत, तर त्याला स्वर्गनरकात जावे लागत नाही. (१०) </div><br clear="left">
<div class="movi">गृहस्थाश्रमी स्वधर्मस्थिती । जरी विचरेना 'अन्यगती' । <br>तरी येथेंचि लाहे विरक्ति । सुनिश्चितीं उद्धवा ॥ ११० ॥ <br></div>	<div class="oarth">उद्धवा! गृहस्थाश्रमामध्ये स्वधर्मानुरूपच राहिले, अन्यथा मार्गाने चाललें नाही, तर येथेच निश्चयेंकरून विरक्ति प्राप्त होते १०. </div><br clear="left">
<div class="movi">अन्यगतींचें विचरण । तें तूं म्हणशील कोण । <br>ऐक त्याचेंही लक्षण । समूळ खूण सांगेन ॥ ११ ॥ <br></div>	<div class="oarth">आतां अन्यथा मार्गाचरण म्हणजे काय ? असें विचारशील तर त्याचेही साद्यन्त लक्षण सांगतों " ११. </div><br clear="left">
<div class="movi">परद्रव्य-परदारा-रती । परापवादाची वंदती । <br>ही नांव गा 'नारकी गती' । जाण निश्चितीं उद्धवा ॥ १२ ॥ <br></div>	<div class="oarth">परद्रव्य आणि परदारा  ह्यांचा अभिलाष  व परनिंदेचा हव्यास, यालाच उध्दवा ! 'नरकाचा मार्ग' म्हणतात १२. </div><br clear="left">
<div class="movi">दिविभोगाचेनि श्रवणें । ज्याच्या मनाचें बैसे धरणें । <br>कर्में तदनुकूल करणें । तैं स्वर्गा भोगणें अलोट ॥ १३ ॥ <br></div>	<div class="oarth">स्वर्गातील सुख ऐकून तेच पाहिजे म्हणून ज्याचें मन धरणे घेते, आणि जो तदनुकूल कर्मे करितो, त्याला अचूक स्वर्गभोग प्राप्त होतो १३. </div><br clear="left">
<div class="movi">या जाण दोन्ही 'अन्यगती' । यांतूनि काढूनियां वृत्ती । <br>यज्ञादिकीं मज यजिती । तैं नैराश्यस्थिती नित्यनैमित्यें ॥ १४ ॥ <br></div>	<div class="oarth">ह्या दोन्ही 'अन्यगति' म्ह० विपरीत स्थिति आहेत. यांतून वृत्ति काढून यज्ञादिक कर्मानी माझे यजन केले असतां, नित्यनैमित्तिक कर्मानींच वैराग्यस्थिति म्ह. नैराश्य प्राप्त होतें १४. </div><br clear="left">
<div class="movi">तैं न पडे स्वर्गीचें पेणें । न घडे नरकासी जाणें । <br>येचि लोकीं विरक्त होणें । तेंचि बोलणें हरि बोले ॥ १५ ॥ <br></div>	<div class="oarth">तेव्हां स्वर्गामध्ये वस्ती करावी लागत नाही, किंवा नरकालाही जावे लागत नाही. इहलोकींच विरक्तता प्राप्त होते. हीच गोष्ट श्रीकृष्ण सांगतात १५.</div><br clear="left">
<div class="shl">अस्मिंल्लोके वर्तमानः स्वधर्मस्थोऽनघः शुचिः । <br>ज्ञान विशुद्धमाप्नोति मद्‍भक्तिं वा यदृच्छया ॥ ११ ॥ <br></div>	<div class="sharth"> [श्लोक ११ ] आपल्या धर्माच्या ठिकाणी निष्ठा ठेवणारा या देहात राहूनच निषिद्ध कर्मे न करण्याने पवित्र होतो त्याला विशुद्ध ज्ञान प्राप्त होते किंवा त्याचे भाग्य असल्यास त्याला माझी भक्ती प्राप्त होते. (११) </div><br clear="left">
<div class="movi">असतां ये लोकीं वर्तमान । ऐसें करितां स्वधर्माचरण । <br>होय पुण्यपापांचें निर्दळण । निर्मळत्वें जाण तो अतिपवित्र ॥ १६ ॥ <br></div>	<div class="oarth">ह्या लोकांत  वागत असतांना अशा प्रकारे स्वधर्माचरण करीत राहिले म्हणजे पुण्य आणि पाप ह्या दोहोंचेही क्षालन होऊन तो निर्मलत्वाने अत्यंत पवित्र होतो १६. </div><br clear="left">
<div class="movi">तेथ निरसोनि भवभान । प्रकाशे माझें शुद्ध ज्ञान । <br>कां सप्रेम माझें भजन । 'पराभक्ति' जाण तो लाहे ॥ १७ ॥ <br></div>	<div class="oarth">तेव्हां संसाराचे भान नाहीसे होऊन त्याला माझें 'शुद्ध ज्ञान' प्राप्त होते, किंवा माझे सप्रेम भजन म्ह• 'पराभक्ति' त्याला प्राप्त होते १७. </div><br clear="left">
<div class="movi">जे भक्तीमाजीं मी आपण । सदा होय भक्ताअधीन । <br>तेथ मोक्षासहित ज्ञान । येऊनि आपण पायां लागे ॥ १८ ॥ <br></div>	<div class="oarth">अशा भक्तीमध्ये मी स्वतः निरंतर भक्ताच्या अधीन होऊन राहातो. तेव्हा ज्ञान हे मोक्षासहवर्तमान आपणच येऊन भक्ताच्या पायाला लागते १८. </div><br clear="left">
<div class="movi">ऐक ज्ञानाचा परिपाक । संसारा नांव 'महादुःख' । <br>मोक्ष तो म्हणे 'परमसुख' । मद्‍भक्त देख दोनी न मानी ॥ १९ ॥ <br></div>	<div class="oarth">आता त्या ज्ञानाचा परिणाम ऐक. ते संसाराला 'महादुःख' व मोक्षाला 'परमसुख' असें नांव देते. परंतु माझा भक्त असतो तो ही दोन्हीही मानीत नाही १९. </div><br clear="left">
<div class="movi">सप्रेम करितां माझें भजन । नाठवे भवभयबंधन । <br>तेथ मोक्षासी पुसे कोण । मद्‍भक्तां भक्तिचा पूर्ण उल्हास ॥ १२० ॥ <br></div>	<div class="oarth">प्रेमाने माझे भजन करीत असतां संसारभयाचे बंधन मुळीच आठवत नाहीं. तिकडे मोक्षाला कोण विचारतो ? माझ्या भक्तांना भक्तीचाच पूर्ण उल्हास असतो १२०. </div><br clear="left">
<div class="movi">ज्यातें म्हणती 'महादुःख' । तें भक्तांसी भगवद्‌रूप देख । <br>ज्यातें म्हणती 'परमसुख' । तेंही आवश्यक भगवंत ॥ २१ ॥ <br></div>	<div class="oarth">ज्याला 'महादुःख' असे म्हणतात' तें भक्तांना भगवद्रूपच असते; तसेच ज्याला 'महासुख' असे म्हणतात, तेही त्यांना भगवद्रूपच असते २१. </div><br clear="left">
<div class="movi">यापरी भक्त माझ्या भजनीं । विसरला सुखदुःखें दोनी । <br>मी एकु भगवंतूवांचूनी । आन त्रिभुवनीं देखेना ॥ २२ ॥ <br></div>	<div class="oarth">अशा प्रकारे माझा भक्त माझ्या भजनामध्ये सुख व दुःखें दोन्ही विसरतो . मी जो भगवंत त्या एकाशिवाय त्रिभुवनांत दुसरे काही त्याला दिसतच नाही २२. </div><br clear="left">
<div class="movi">ऐशी माझी भक्ति पूर्ण । साधूनि आणितां न ये जाण । <br>जैं मी भगवंत होय प्रसन्न । तैं यदृच्छा जाण हे भक्ति लाभे ॥ २३ ॥ <br></div>	<div class="oarth">पण अशा प्रकारची माझी जी पूर्ण भक्ति ती कधी  आणून येत नाही हे लक्षात ठेव. तर जेव्हा मी भगवंत प्रसन्न होतो, तेव्हांच दैवयोगाने ती प्राप्त होते २३. </div><br clear="left">
<div class="movi">मी कैसेनि होय प्रसन्न । ऐसें कल्पील तुझें मन । <br>तेथ नरदेह गा कारण । माझे प्रसन्नपण व्हावया ॥ २४ ॥ <br></div>	<div class="oarth">आता मी कशाने प्रसन्न  होतो असें तुझ्या मनात येईल, तर (सांगतों की) मला प्रसन्न करून घ्यावयाला हा नरदेहच एक कारण आहे २४.</div><br clear="left">
<div class="shl">स्वर्गिणोऽप्येतमिच्छन्ति लोकं निरयिणस्तथा । <br>साधकं ज्ञानभक्तिभ्यामुभयं तदसाधकम् ॥ १२ ॥ <br></div>	<div class="sharth"> [श्लोक १२] स्वर्गातील देव आणि नरकातील लोकसुद्धा या मनुष्यदेहाची इच्छा करतात कारण हे शरीरच ज्ञान किंवा भक्ती यांचे साधन आहे स्वर्गीय किंवा नारकीय शरीरे फक्त भोगसाधने आहेत. (१२) </div><br clear="left">
<div class="movi">ज्यांसी स्वर्गभोगाची अति गोडी । जिंहीं अमरत्वाची उभविली गुढी । <br>जे पडले स्वर्गाचे बांदवडीं । ते वांछिती आवडीं नरदेहातें ॥ २५ ॥ <br></div>	<div class="oarth">ज्यांना स्वर्गभोगाची अतिशय गोडी आहे, ज्यांनी अमरत्वाची गुढी उभारली आहे, असे जे स्वर्गाच्या बंदीखान्यांत पडले आहेत, ते सुद्धा मोठ्या आवडीनें नरदेहाचीच इच्छा करतात २५. </div><br clear="left">
<div class="movi">नरकयातना महाघोर । जिंहीं भोगिला भोग थोर । <br>ते मनुष्यदेहातें नर । अतिसादर वांछिती ॥ २६ ॥ <br></div>	<div class="oarth">तसेच ज्यांनी भयंकर नरकयातना भोगलेल्या असतात, ते प्राणीही मोठ्या आवडीने नरदेहाची इच्छा करतात २६. </div><br clear="left">
<div class="movi">नरदेह परम पावन । जो भक्तिज्ञानाचें आयतन । <br>जेणें साधे ब्रह्मज्ञान । तो धन्य धन्य नरदेह ॥ २७ ॥ <br></div>	<div class="oarth">नरदेह हा अत्यंत पवित्र असून भक्तीचे आणि ज्ञानाचें तो आश्रयस्थान आहे. ज्याच्या योगाने ब्रह्मज्ञान प्राप्त होते, तो नरदेह केवळ धन्य होय २७. </div><br clear="left">
<div class="movi">जेणें नरदेहें जाण । निःशेष खुंटे जन्ममरण । <br>जेणें जीव पावे समाधान । स्वानंदघन स्वयें होय ॥ २८ ॥ <br></div>	<div class="oarth">ह्या नरदेहामुळेच जन्ममरण निखालस खुंटून जातें, जीव समाधान पावतो, आणि स्वतः स्वानंदघन होतो २८. </div><br clear="left">
<div class="movi">ज्या नरदेहाचे संगतीं । होय अविद्येची निवृत्ती । <br>लाभे भगवत्पदप्राप्ती । हे विख्यात ख्याती नरदेहीं ॥ २९ ॥ <br></div>	<div class="oarth">ज्या नरदेहाच्या संगतीने अविद्येची निवृत्ति होते व भगवत्पदाची प्राप्ति होते, त्या नरदेहाची ही कीर्ति प्रसिद्धच आहे २९. </div><br clear="left">
<div class="movi">ज्या नरदेहाची प्राप्ती । प्राणिमात्र वांछिती । <br>प्राणी बापुडे ते किती । स्वयें प्रजापती नरदेह वांछि ॥ १३० ॥ <br></div>	<div class="oarth">सर्व प्राणिमात्र नरदेहाचीच इच्छा करतात; पण प्राणी ते बिचारे काय होत? प्रत्यक्ष ब्रह्मदेवही नरदेहाची इच्छा करतो १३०. </div><br clear="left">
<div class="movi">ऐसें नरदेहाचें श्रेष्ठपण । येथ साधे भक्तिविज्ञान । <br>परी भक्तिज्ञानास्तव जाण । मनुष्यपण साधेना ॥ ३१ ॥ <br></div>	<div class="oarth">इतका नरदेह श्रेष्ठ आहे. कारण यांत भक्ति आणि ज्ञान ही प्राप्त होतात; पण भक्तिज्ञानाने मात्र मनुष्यदेह प्राप्त होत नाही ३१.</div><br clear="left">
<div class="shl">न नरः स्वर्गतिं काङ्क्षेन्नारकीं वा विचक्षणः । <br>नेमं लोकं च काङ्क्षेत देहावेशात्प्रमाद्यति ॥ १३ ॥ <br></div>	<div class="sharth"> [श्लोक १३] विचारवंताने स्वर्ग, नरक किंवा या देह यांपैकी कशाचीही कामना करू नये कारण देहात अहंबुद्धी बाळगल्यामुळेच त्याच्याकडून प्रमाद घडतात. (१३) </div><br clear="left">
<div class="movi">झालिया नरदेहाची प्राप्ती । अधर्में होय नरकागती । <br>कां संचितां पुण्यसंपत्ती । तेणें स्वर्गप्राप्ती अनिवार ॥ ३२ ॥ <br></div>	<div class="oarth">नरदेहाची प्राप्ति झाली तरी, अधर्माने वागल्यास नरकासच जावे लागते : किंवा पुण्यसंपत्तीचा संग्रह केल्यास त्यामुळे अचूक स्वर्गाची प्राप्ति होते ३२. </div><br clear="left">
<div class="movi">स्वर्गे होय पुनरावृत्ती । नरकीं घोर दुःखप्राप्ती । <br>म्हणूनि साण्डोनि दोंहीचीही प्रीती । नरदेहीं आसक्ती धरूं म्हणती ॥ ३३ ॥ <br></div>	<div class="oarth">स्वर्ग मिळाल्याने पुनर्जन्माच्या फेऱ्यांत पडावे लागते; आणि नरकामध्ये तर दुःसह दुःख भोगावे लागते. याकरितां या दोहींचेही प्रेम सोडून नरदेहाची प्रीति धरावी म्हणतात ३३. </div><br clear="left">
<div class="movi">मनुष्यदेहाची आवडी । तेचि देहबुद्धि रोकडी । <br>जेथ कामक्रोधांची जोडी । प्रमाद कोडी क्षणक्षणां ॥ ३४ ॥ <br></div>	<div class="oarth">(त्यांतही असा विचार आहे की,) मनुष्यदेहाची आवड झाली तरी ती देहबुद्धिच होय. हिच्यामुळे कामक्रोधांची जोड होते. आणि क्षणोक्षणी असंख्य प्रमाद घडतात ३४. </div><br clear="left">
<div class="movi">स्वर्ग नरक इहलोक । यांची प्रीती सांडूनि देख । <br>साधावें गा आवश्यक । ज्ञान चोख कां निजभक्ती ॥ ३५ ॥ <br></div>	<div class="oarth">ह्याकरितां स्वर्ग, नरक किंवा मृत्युलोक ह्यांचीही प्रीति सोडून देऊन ज्ञान किंवा भक्तिच अवश्यमेव संपादन करावी ३५, </div><br clear="left">
<div class="movi">ज्ञान साधावयालागीं जाण । कष्टावें न लगे गा आपण । <br>सप्रेम करितां माझें भजन । दवडितां ज्ञान घर रिघे ॥ ३६ ॥ <br></div>	<div class="oarth">ज्ञान संपादन करण्यासाठी आपल्याला विशेष कष्ट सोसण्याचे कारण नाही. प्रेमाने माझे भजन केले असतां ज्ञानाला ढकलून घातले तरी ते घरांत शिरतच ३६. </div><br clear="left">
<div class="movi">गव्हांची राशी जोडल्या हातीं । सकळ पक्कान्नें त्याचीं होतीं । <br>तेवीं आतुडल्या माझी भक्ती । ज्ञानसंपत्ती घर रिघे ॥ ३७ ॥ <br></div>	<div class="oarth">गव्हांच्या राशी हातांत आल्या म्हणजे त्यापासून पाहिजे ती पक्वान्ने करता येतात. त्याप्रमाणे माझी भक्ति हाती आली की, ज्ञानसंपत्ति घरांत शिरते ३७. </div><br clear="left">
<div class="movi">द्रव्य झालिया आपुले हातीं । सकळ पदार्थ घरास येती । <br>तेवीं जोडल्या माझी भक्ती । भुक्तिमुक्ति होती दासी ॥ ३८ ॥ <br></div>	<div class="oarth">आपल्या हातांत पैसा असला म्हणजे सारे पदार्थ घरबसल्या चालत येतात, त्याप्रमाणे माझी भक्ति साध्य केली म्हणजे भुक्ति आणि मुक्ति दोन्ही दासी होऊन राहातात ३८. </div><br clear="left">
<div class="movi">म्हणती करितां भगवद्‍भक्ती । विघ्नें छळावया आड येती । <br>तेथें मी सुदर्शन घेऊन हातीं । राखें अहोरातीं निजभक्तां ॥ ३९ ॥ <br></div>	<div class="oarth">हे ऐकून कदाचित तूं म्हणशील की, माझी भक्ति करू लागले असतां छळ करण्याकरितां विघ्ने आड येतील. तर सांगतों की, मी हातामध्ये सुदर्शन घेऊन माझ्या भक्तांचे रात्रंदिवस संरक्षण करीत असतों ३९. </div><br clear="left">
<div class="movi">पक्ष्याचेनि नामोच्चारें । म्यां वेश्या तारिली चमत्कारें । <br>पाडूनि विघ्नांचें दातौरें । म्यां व्यभिचारें उद्धरिली ॥ १४० ॥ <br></div>	<div class="oarth">पक्ष्याच्या निमित्ताने नामस्मरण केल्यावरून मी वेश्येचाही चमत्काराने उद्धार केला आहे. विघ्नांचे  दात पाडून मी त्या व्यभिचारिणीचाही उद्धार केला १४०. </div><br clear="left">
<div class="movi">यालागीं नरदेह पावोन । जो करी माझें भजन । <br>तोचि संसारीं धन्य धन्य । उद्धवा जाण त्रिशुद्धी ॥ ४१ ॥ <br></div>	<div class="oarth"> ह्याकरितां नरदेह प्राप्त झाला असतां जो माझें भजन करतो, तोच खरोखर उद्धृवा! ह्या संसारामध्ये धन्य होतो, हे लक्षात ठेव ४१. </div><br clear="left">
<div class="movi">भावें करितां माझे भक्तीसी । भाविका उद्धरीं मी हृषीकेशी । <br>जे चढले ज्ञानाभिमानासी । ते म्यां यमासी निरविले ॥ ४२ ॥ <br></div>	<div class="oarth">मनोभावाने माझी भक्ति केली असता मी श्रीकृष्ण त्या भाविकाचा उद्धार करतो आणि जे कोणी ज्ञानाभिमानाने चढून जातात, त्यांना मी यमाच्या हातांत देतों ४२. </div><br clear="left">
<div class="movi">साधितां माझी भक्ति कां ज्ञान । ज्यासी चढे ज्ञानाभिमान । <br>तो म्यां आपुलेनि हातें जाण । दीधला आंदण महादोषां ॥ ४३ ॥ <br></div>	<div class="oarth">माझी भक्ति किंवा ज्ञान संपादन करतांना ज्यांना ज्ञानाभिमान चढतो, त्यांना मी आपल्या हातानेच दोषांना आंदण देतों ४३. </div><br clear="left">
<div class="movi">उद्धवा तूं ऐसें म्हणशी । 'ते कां दीधले यमहातेशी' । <br>तो जाचूनियां महादोषियांसी । ज्ञानाभिमानासी सांडवी ॥ ४४ ॥ <br></div>	<div class="oarth">आतां उद्धवा! तूं कदाचित् असें म्हणशील की, त्यांना यमाच्या हातांत का देतां ? तर ते एवढ्याचकरितां की, त्या महादोषी जनांचा छळ करून तो ज्ञानाभिमानापासून त्यांना सोडवितो ४४. </div><br clear="left">
<div class="movi">यालागीं सांडूनि देहाभिमान । भावें करितां माझें भजन । <br>पूर्वील साधु सज्ञान । नरदेहें जाण मज पावले ॥ ४५ ॥ <br></div>	<div class="oarth">ह्याकरितां देहाभिमान सोडून भक्तिभावानें माझें भजन करूनच पूर्वीचे ज्ञानसंपन्न साधु नरदेहानेंच माझ्याप्रत येऊन पोचले आहेत ४५.</div><br clear="left">
<div class="shl">एतद्विद्वान्पुरा मृत्योरभवाय घटेत सः । <br>अप्रमत्त इदं ज्ञात्वा मर्त्यमप्यर्थसिद्धिदम् ॥ १४ ॥ <br></div>	<div class="sharth"> [श्लोक १४] या शरीराला मरण असूनही ते परमात्मप्राप्ती करून देणारे आहे, असा विचार करून माणसाने सावधपणे मृत्यू येण्यापूर्वीच पुनर्जन्म टाळण्याचा प्रयत्‍न करावा. (१४) </div><br clear="left">
<div class="movi">केवल अस्थि चर्म मूत्र मळ । पाहतां देहो अतिकश्मळ । <br>परी ब्रह्म परिपूर्ण निश्चळ । हें निर्मळ फळ येणें साधे ॥ ४६ ॥ <br></div>	<div class="oarth">देह पाहूं गेले तर तो केवळ अस्थि, चर्म व मळमूत्र ह्यांचाच झालेला असल्यामुळे अत्यंत अमंगल होय; परंतु त्याने परिपूर्ण व निश्चळ असें जें ब्रह्म, तें निर्मळ फल प्राप्त होते ४६. </div><br clear="left">
<div class="movi">ऐसे नरदेहांचे कारण । जाणोनि पूर्वील सज्ञान । <br>सांडोनियां देहाभिमान । ब्रह्मसमाधान पावले ॥ ४७ ॥ <br></div>	<div class="oarth">पूर्वीच्या ज्ञानसंपन्न लोकांनी नरदेहाचे कारण लक्षात आणून देहाभिमान सोडून ते ब्रह्मसुखाला पोचले ४७. </div><br clear="left">
<div class="movi">देह निंद्य म्हणोनि सांडावा । तरी एवढा लाभ हारवावा । <br>वंद्य म्हणोनि प्रतिपाळावा । तैं नेईल रौरवा निश्चित ॥ ४८ ॥ <br></div>	<div class="oarth">देह हा निंद्य आहे म्हणून सोडून द्यावा, तर एवढा लाभ हातचा दवडावा; बरें तो वंद्य म्हणून त्याचा प्रतिपाळ करावा, तर निश्चयेंकरून रौरव नरकाला जावें ४८. </div><br clear="left">
<div class="movi">देह सांडावा न मांडावा । येणें परमार्थचि साधावा । <br>तें सावधान ऐक उद्धवा । गुप्त निजठेवा सांगेन ॥ ४९ ॥ <br></div>	<div class="oarth">ह्याकरितां देहाचा तिरस्कारही करूं नये व फारसा आदरही करूं नये. तर त्याच्याकडून परमार्थसाधन करून घ्यावे. उद्धवा ! ते कसे साध्य करावें ह्यांतील गुप्त रहस्य तुला सांगतो. नीट लक्ष देऊन श्रवण कर ४९. </div><br clear="left">
<div class="movi">जेणें देहें वाढे भवभावो । तेणेंचि देहेंकरीं पहा हो । <br>होय संसाराचा अभावो । अहंभावो सांडितां ॥ १५० ॥ <br></div>	<div class="oarth">ज्या देहाच्या योगानें संसारभाव वाढतो, त्याच देहामुळे संसाराचाच अभावही होऊन जातो, मात्र अहंभाव सोडला पाहिजे १५०. </div><br clear="left">
<div class="movi">सांडावया देहाभिमान । पूर्वील साधु सज्ञान । <br>होऊनि नित्य सावधान । ब्रह्मसंपन्न मद्‌रूपें ॥ ५१ ॥ <br></div>	<div class="oarth">पूर्वीचे ज्ञानसंपन्न साधु देहाभिमान सोडण्याकरितां नित्य जागृति ठेवूनच मत्स्वरूप पावून ब्रह्मरूप होऊन गेले ५१. </div><br clear="left">
<div class="movi">नरदेहें ब्रह्मप्राप्ती । ऐसें मानूनि निश्चितीं । <br>म्हणसी विषयभोगांचे अंतीं । ब्रह्मस्थिती साधीन ॥ ५२ ॥ <br></div>	<div class="oarth">'नरदेहानें ब्रह्मप्राप्ति होते हें  जर निश्चित आहे, तर मग अगोदर विषयभोग भोगून घेऊन, नंतरच ब्रह्मस्थिति साधीन ' असे कदाचित तूं म्हणशील ५२; </div><br clear="left">
<div class="movi">ऐसें विश्वासतां आपण । रोकडी आली नागवण । <br>देहासवें लागलें मरण । हरिहरां जाण टळेना ॥ ५३ ॥ <br></div>	<div class="oarth">पण असा भरंवसा धरून राहिल्यास आपली आपण नागवण करून घेतल्यासारखे होईल! कारण, देहाबरोबरच मृत्यु पाठीस लागलेला असतो. तो हरिहरांनासुद्धा टाळतां येत नाही ५३. </div><br clear="left">
<div class="movi">एवं देहाचें अनिवार्य मरण । तें केव्हां येईल न कळे जाण । <br>यालागीं पूर्वीच आपण । निजस्वार्थ जाण साधावा ॥ ५४ ॥ <br></div>	<div class="oarth">तात्पर्य, देहाचे मरण हें  अपरिहार्य आहे. ते केव्हां येईल हें  कळावयाचे नाही. ह्याकरितां तें येण्यापूर्वीच आपला स्वार्थ आपण साधून घ्यावा ५४. </div><br clear="left">
<div class="movi">धरितां निजदेहाची गोडी । अवचितां आदळे यमधाडी । <br>बुडे निजस्वार्थाची जोडी । तें निजनिवाडीं हरि सांगे ॥ ५५ ॥ <br></div>	<div class="oarth">आपल्या देहावर आपण लुब्ध झालों, तर यम अवचित येऊन त्याच्यावर धाड घालतो; आणि त्यांत आपला स्वार्थ बुडतो. याविषयींचा निर्णय श्रीकृष्ण सांगतात ५५.</div><br clear="left">
<div class="shl">छिद्यमानं यमैरेतैः कृतनीडं वनस्पतिम् । <br>खगः स्वकेतमुत्सृज्य क्षेमं याति ह्यलम्पट: ॥ १५ ॥ <br></div>	<div class="sharth"> [श्लोक १५ ] हे शरीर एक वृक्ष आहे यावर घरटे तयार करून जीवरूपी पक्षी त्यात राहातो पक्षी जसा तुटणारे झाड सोडून सुरक्षित जागी उडून जातो, त्याप्रमाणेच या शरीरवृक्षाला सुद्धा यमासारखे निर्दय पुरूष रात्रंदिवस तोडतच असलेले पाहून; (१५) </div><br clear="left">
<div class="movi">जेवीं कां वृक्षाचे अग्रीं नीड । पक्षी करूनि वसे अतिगूढ । <br>तळीं त्याचि वृक्षाचें बूड । छेदिती सदृढ निर्दय नर ॥ ५६ ॥ <br></div>	<div class="oarth">ज्याप्रमाणे एखाद्या वृक्षाच्या शेंड्यावर घरटे करून पक्षी अगदी लपून राहतो; त्या वृक्षाचे सदृढ असलेले मूळ निर्दय लोक खालून तोडू  लागतात ५६. </div><br clear="left">
<div class="movi">तें देखोनि वृक्षच्छेदन । पक्ष्यें सांडोनि गृहाभिमान । <br>पळाल्या पाविजे कल्याण । राहतां मरण अचूक ॥ ५७ ॥ <br></div>	<div class="oarth">तो वृक्ष तोडला जात आहे असे पाहतांच त्या पक्ष्याने आपल्या घरट्याचा अभिमान  सोडून पलायन केले तरच त्याचे कल्याण होते. आणि तसाच राहिला तर त्याचे मरण अचूक आहे ५७. </div><br clear="left">
<div class="movi">त्या वृक्षाचिया ऐसें जाण । देहासवें लागलें मरण । <br>तेथें जीवासी राहतां जाण । दुःख दारुण अनिवार ॥ ५८ ॥ <br></div>	<div class="oarth">त्या वृक्षाप्रमाणेच देहाबरोबर मरण हें  लागलेले आहे ; त्यांत जीव राहिला असता त्याला भयंकर दुःख भोगावे लागते; ते कधीच चुकणार नाही ५८.</div><br clear="left">
<div class="shl">अहोरात्रैश्छिद्यमानं बुद्धाऽऽयुर्भयवेपथुः । <br>मुक्तसङ्गः परं बुद्ध्वा निरीह उपशाम्यति ॥ १६ ॥ <br></div>	<div class="sharth"> [श्लोक १६ ] व त्यामुळे आपले आयुष्य क्षीण होत असलेले जाणून विषयलंपट नसलेला जीव भयकंपित होऊन शरीराची आसक्ती सोडून देतो व परमात्मतत्त्व जाणून घेऊन शांत होतो. (१६) </div><br clear="left">
<div class="movi">अहोरात्र आयुष्यभंग । कळिकाळाचा सवेग वेग । <br>हा जाण नीच नवा रोग । अंगीं साङ्ग लागला ॥ ५९ ॥ <br></div>	<div class="oarth">रात्रंदिवस आयुष्य कमी कमी होत असते. कलिकाळाचा वेग तर महाभयंकर असतो. हा एक नित्य नवा रोगच अंगाला अगदी जडून गेला आहे ५९. </div><br clear="left">
<div class="movi">काळें काळ वयसा खातु । हा देखोनि आयुष्याचा घातु । <br>जाणोनि नरदेहाचा पातु । होय अनासक्तु देहगेहां ॥ १६० ॥ <br></div>	<div class="oarth">काळ हा कालमानाप्रमाणे वय खातच असतो. यांत आयुष्याचा घात होतो, हें लक्षात आणून व नरदेह हा पतन पावणार हे जाणून तो घरादाराविषयी उदासीन होतो १६०. </div><br clear="left">
<div class="movi">जाणोनि देहाचें क्षणिकपण । त्यागावया देहाभिमान । <br>साधावया भक्तिज्ञान । अतिसावधान जो होय ॥ ६१ ॥ <br></div>	<div class="oarth">देहाचा क्षणभंगुरपणा लक्षात आणून देहाभिमान सोडून देण्याला व भक्ति ज्ञान संपादन करण्याला तो अत्यंत जागृत असतो ६१. </div><br clear="left">
<div class="movi">न सांडितां देहाभिमान । अंगीं आदळे मरण । <br>तेणें भयें कंपायमान । वैराग्य पूर्ण स्वयें धरी ॥ ६२ ॥ <br></div>	<div class="oarth">देहाभिमान सोडला नाही तर मरण येऊन अंगावर कोसळेल ह्या भीतीने अंगांत कांपरें भरून तो स्वतःच पूर्ण वैराग्य धारण करतो ६२. </div><br clear="left">
<div class="movi">वैराग्ययुक्त करितां भक्ति । होय देहाभिमानाची निवृत्ती । <br>तैं घर रिघे ज्ञानसंपत्ती । पायां लागती मुक्ती चारी ॥ ६३ ॥ <br></div>	<div class="oarth">वैराग्ययुक्त भक्ति केली म्हणजे देहाभिमानाची निवृत्ति होते. तेव्हां ज्ञानसंपत्ति घरांत शिरते व मग चारही मुक्ति पायांला लागतात ६३. </div><br clear="left">
<div class="movi">ऐशी झालिया निजात्मप्राप्ती । सहजेंचि राहे प्रवृत्ती । <br>निवृत्तीसी होय निवृत्ती । संसाराची शांती स्वयें होय ॥ ६४ ॥ <br></div>	<div class="oarth">ह्याप्रमाणे निजात्मप्राप्ति झाली म्हणजे प्रवृत्ति आपोआपच बंद पडते व निवृत्तीचीही निवृत्ति होते. आणि मग संसाराची आपोआपच शांति होते ६४. </div><br clear="left">
<div class="movi">ऐसे नरदेहा येऊनि देख । पुरुष पावले 'परमसुख' । <br>हें न साधिती जे मूर्ख । त्यांसी देवो देख निंदित ॥ ६५ ॥ <br></div>	<div class="oarth">असे नरदेहाला येऊन पुष्कळ लोक आत्मानंदसुखाला पात्र झाले. असें असतां जे मूर्ख लोक हें सुख साध्य करीत नाहीत, त्यांची देव (पुढील श्लोकांत) निंदा करीत आहे ६५.</div><br clear="left">
<div class="shl">नृदेहमाद्यं सुलभं सुदुर्लभं प्लवं सुकल्पं गुरुकर्णधारम् । <br>मयानुकूलेन नभस्वतेरितं पुमान् भवाब्धिं न तरेत्स आत्महा ॥ १७ ॥ <br></div>	<div class="sharth"> [श्लोक १७] सर्व फळांची प्राप्ती करून देणारे पण मिळण्यास अत्यंत कठीण असे मानवशरीर ही एक सुदृढ नाव आहे गुरूंना तिचे कर्णधार करून आणि मलाच अनुकूल वायू करून जो मनुष्य या संसारसागरातून पार होत नाही, तो आत्मघातकीच होय. (१७) </div><br clear="left">
<div class="movi">चौर्‍यायशीं लक्ष जीवयोनी । त्यांत मनुष्यदेहावांचूनी । <br>अधिकारी ब्रह्मज्ञानीं । आन कोणी असेना ॥ ६६ ॥ <br></div>	<div class="oarth">चौऱ्यायशी लक्ष जीवयोनी आहेत. त्यांत मनुष्यदेहाशिवाय ब्रह्मज्ञान प्राप्त करून घेण्यास कोणीच अधिकारी नाहीं ६६. </div><br clear="left">
<div class="movi">जेणें देहें होय माझी प्राप्ती । यालागीं 'आद्य देहो' यातें म्हणती । <br>याची दुर्लभ गा अवाप्ती । भाग्यें पावती नरदेह ॥ ६७ ॥ <br></div>	<div class="oarth">नरदेहाने माझी प्राप्ति होते, म्हणून या देहाला 'आद्य' असे म्हटले आहे. याची प्राप्ति होणे फार कठिण आहे. मोठ्या भाग्यानेंच नरदेह प्राप्त होत असतो ६७. </div><br clear="left">
<div class="movi">'सदृढ' म्हणजे अव्यंग । 'अविकळ' म्हणजे सकळ भाग । <br>नव्हे बहिरे मुके अंध पंग । सर्वांगें साङ्ग संपूर्ण ॥ ६८ ॥ <br></div>	<div class="oarth">सुदृढ म्हणजे सर्व अवयवांनी युक्त; कोठेही व्यंग नाहीं; बहिरा नाहीं, अंध नाहीं, पंगु नाही की मुका नाही ह्याप्रमाणे सर्वांगांनी संपूर्ण असा आहे ६८. </div><br clear="left">
<div class="movi">भरतखंडीं नरदेहप्राप्ती । हे परम भाग्याची संपत्ती । <br>तेथही विवेकु परमार्थी । त्याचा वशवर्ती मी परमात्मा ॥ ६९ ॥ <br></div>	<div class="oarth">आणि तोही भरतखंडांत प्राप्त होणे हे मोठ्या भाग्याचे लक्षण होय. आणि त्यांतून अंत:करणांत परमार्थाविषयींचा विवेक असेल, तर त्याचा मी परमात्मा आज्ञाधारक होऊन असतों ६९. </div><br clear="left">
<div class="movi">मी परमात्मा जेथ वशवर्ती । तेथ सुरनरांचा केवा किती । <br>परी हा देह न लभे पुढती । दुर्लभ प्राप्ती नरदेहा ॥ १७० ॥ <br></div>	<div class="oarth">प्रत्यक्ष मी परमात्माच त्याचा आज्ञाधारक, तेथे इतर देवांचा व मनुष्याचा पाड काय ? पण हा नरदेह पुन्हा प्राप्त होणार नाही. कारण नरदेह मिळणे परम कठिण असते १७०. </div><br clear="left">
<div class="movi">जोखितां पुण्यपाप समान । तैं नरदेहाची प्राप्ती जाण । <br>तें पुढती पावावया आपण । जोखूनि कर्माचरण कोणी न करी ॥ ७१ ॥ <br></div>	<div class="oarth">पुण्य आणि पाप तोलले असतां जेव्हां समसमान भरतें तेव्हांच नरदेह प्राप्त होतो हे लक्षात ठेव. असा नरदेहच पुन्हा आपल्याला मिळावा, म्हणून कोणीही जोखून कर्माचरण करूं शकत नाही ७१. </div><br clear="left">
<div class="movi">पुण्य झालिया अधिक । स्वर्ग भोगणें आवश्यक । <br>पापाचें वाढल्या तुक । भोगावे नरक अनिवार ॥ ७२ ॥ <br></div>	<div class="oarth">पुण्य अधिक झाले तर स्वर्ग भोगणें अवश्य पडते, आणि पातकाचे माप अधिक भरल्यास अनिवार नरक भोगावा लागतो ७२. </div><br clear="left">
<div class="movi">ऐशी कर्माची गति गहन । एथ काकतालीयन्यायें जाण । <br>अचवटें लाभे माणुसपण । भवाब्धितारण महातारूं ॥ ७३ ॥ <br></div>	<div class="oarth">अशी कर्माची गति मोठी गहन आहे. ह्यांत काकतालीय न्यायानेच संसारसमुद्र तरून जाण्याचे महान् तारूं असें जें मनुष्यपण, ते एखाद्या वेळी चुकून वांट्यास येते ७३. </div><br clear="left">
<div class="movi">'सुलभ' म्हणिजे अविकळ । 'सुकल्प' म्हणिजे विवेकशीळ । <br>यासी वागविता केवळ । नावाडा अति कुशळ गुरु कर्णधार ॥ ७४ ॥ <br></div>	<div class="oarth">'सुलभ' म्हणजे अविकल व 'सुकल्प ' म्हणजे विचार-शील ह्याला पैलतीरास नेणारा कुशल नावाडी असा एक गुरुच आहे ७४. </div><br clear="left">
<div class="movi">कानीं निजगुज उपदेशिता । यालागीं गुरु 'कर्णधार' म्हणती तत्त्वतां । <br>कानीं धरितांचि उद्धरी भक्तां । यालागीं सर्वथा गुरु कर्णधार ॥ ७५ ॥ <br></div>	<div class="oarth">गुरु हा निजगुज कानांत सांगतो म्हणूनच त्याला 'कर्णधार' असे म्हणतात. कानाला धरतांच (कानांत महावाक्याचा उपदेश करतांच) भक्तांचा उद्धार करीत असल्यामुळे गुरु हाच सर्वथैव ‘कर्णधार ' होय ७५. </div><br clear="left">
<div class="movi">भवाब्धीमाजीं नरदेह तारूं । तेथ सद्‍गुरु तोचि कर्णधारु । <br>त्यासी अनुकूल वायु मी श्रीधरु । भवाब्धिपरपारु पावावया ॥ ७६ ॥ <br></div>	<div class="oarth">संसारसमुद्रामध्ये नरदेह हेंच तारूं आहे. तेथे सद्गुरु तोच कर्णधार म्ह० सुकाणूवाला आहे. तसेंच पैलथडीला पोचवावयाला मी श्रीहरि हा अनुकूल वाहणारा वायु आहे ७६. </div><br clear="left">
<div class="movi">कैसा गुरु कर्णधार कुशळ । आवर्त खळाळ आंदोळ । <br>चुकवूनि विकल्पाचे कल्लोळ । साम्यें पाणिढाळ सवेग काढी ॥ ७७ ॥ <br></div>	<div class="oarth">गुरु कर्णधार हा किती कुशल असतो म्हणून सांगू? भोवरे, धबधबे, खळाळाचे पाणी, हेलकावे, विकल्पाचे कल्लोळ व पाण्याचे एकामागून एक येत असलेले लोंढे या सर्वांस चुकवून तो आपली नौका झपाट्याने पुढे काढतो ७७. </div><br clear="left">
<div class="movi">लावूनि विवेकाचें आवलें । तोडिती कर्माकर्मांचीं जळें । <br>भजनशिडाचेनि बळें । नाव चाले सवेग ॥ ७८ ॥ <br></div>	<div class="oarth">विवेकाची वल्ही लावून कर्माकर्माचे पाणी तोडले जाते व भजनरूप शिडाच्या बळावर नौका मोठ्या वेगाने चालत असते ७८. </div><br clear="left">
<div class="movi">कामक्रोधादि महामासे । तळपती घ्यावया आमिषें । <br>त्या घालूनि शांतिचेनि पाशें । तारूं उल्हासें चालवी ॥ ७९ ॥ <br></div>	<div class="oarth">कामक्रोधादि थोर थोर मासे आमिष मिळविण्याकरितां टपत बसलेले असतात. त्यांवर शांतीचे जाळे टाकून तो आपले तारूं मोठ्या शिताफीने चालवीत असतो ७९. </div><br clear="left">
<div class="movi">ठाकतां सारूप्यादि बंदरें । तारुवामाजीं अतिगजरें । <br>लागलीं अनुहाताचीं तुरें । जयजयकारें गर्जती ॥ १८० ॥ <br></div>	<div class="oarth">वाटेत सारूप्यादि मुक्तींची बंदरें लागतात, तेव्हां त्या तारवामध्ये अनुहत वाद्यांच्या तुताऱ्या जयजयकारानें गर्जू लागतात १८०. </div><br clear="left">
<div class="movi">नेतां सलोकतेचे पेठे । तारूं उलथेल अवचटें । <br>लावितां समीपतेचे वाटे । तारूं दाटे दोंही सवां ॥ ८१ ॥ <br></div>	<div class="oarth">सलोकतेच्या पेठेला तारूं नेले तर ते कदाचित् उलथून पडेल, किंवा समीपतेच्या मार्गाला लावलें तर ते दोन्ही बाजूला कलंडूं लागेल ८१. </div><br clear="left">
<div class="movi">करावें सरूपतेमाजीं स्थिरु । तंव तो दाटणीचा उतारु । <br>ऐसा जाणोनियां निर्धारु । लोटिलें तारूं सायुज्यामाजीं ॥ ८२ ॥ <br></div>	<div class="oarth">ह्याकरितां सरूपतेमध्ये तारूं स्थिर करावे, तर तिकडे दाटी फार असते, हे सर्व लक्षात आणून तारूं सायुज्यबंदरांत ढकलतात ८२. </div><br clear="left">
<div class="movi">ते धार्मिकाची धर्मपेंठ । नाहीं सुखसारा खटपट । <br>वस्तु अवघीच चोखट । घ्यावी एकवट संवसाटी ॥ ८३ ॥ <br></div>	<div class="oarth">तेथे धार्मिक लोकांची निर्मळधर्मपेठच असते. तिच्यांत सुखसारा व खटपट नाही. वस्तु सगळीच निर्मळ ; पाहिजे तो माल एकदम द्यावा घ्यावा ८३. </div><br clear="left">
<div class="movi">ऐसें दुर्लभ नरदेहाचें तारूं । जेथ मी श्रीगुरुरूपें कर्णधारु । <br>येणें न तरेच जो संसारु । तो जाणावा नरु आत्महंता ॥ ८४ ॥ <br></div>	<div class="oarth">असें हें दुर्लभ नरदेहाचे तारूं असून त्यांत श्रीगुरुरूपानें मीच कर्णधार म्ह० नावाडी आहे. या तारवाच्या साहाय्याने जो कोणी संसार तरून जाणार नाही, तो पुरुष आत्मघातकी समजला पाहिजे ८४. </div><br clear="left">
<div class="movi">नरदेह वेंचिलें विषयांसाठीं । पुढें नरक भोगावया कल्पकोटी । <br>तरी आपुलेनि हातें निजपोटीं । शस्त्र दाटी स्वयें जेवीं ॥ ८५ ॥ <br></div>	<div class="oarth">पुढे कोटिकल्प नरकयातना भोगण्यासाठीच विषयांमध्ये हा नरदेह खर्च केला, तर आपल्या हातानेच आपल्या उरांत शस्त्र खुपसून घेण्यासारखे आहे ८५. </div><br clear="left">
<div class="movi">परपारा अवश्य आहे जाणें । तेणें नाव फोडूनि भाजिजे चणें । <br>कां पांघरुणें जाळूनि तापणें । हिंवाभेणें सुज्ञांनीं ॥ ८६ ॥ <br></div>	<div class="oarth">पलीकडच्या कांठाला जाणे अवश्य असल्याने नौका फोडून जाळून त्यावर चणे फुटाणे भाजून खावेत, किंवा शहाण्यांनी थंडीच्या भयाने पांघरुणे जाळून तापत बसावें ८६, </div><br clear="left">
<div class="movi">तैसें येथ झाले गा साचार । थित्या नरदेहा नागवले नर । <br>पुढां दुःखाचे डोंगर । अतिदुस्तर वोढवले ॥ ८७ ॥ <br></div>	<div class="oarth">तसेंच खरोखर येथें होतें. फुकटच्या नरदेहालाच लोक मुकतात. त्यामुळे पुढे दुःखाचे दुर्धर डोंगर येऊन पडतात! ८७. </div><br clear="left">
<div class="movi">सकळ योनीं विषयासक्ती । सर्वांसी आहे निश्चितीं । <br>नरदेहीं तैशीच विषयस्थिती । तैं तोंडीं माती पडली कीं ॥ ८८ ॥ <br></div>	<div class="oarth">खरोखर साऱ्या योनीमध्ये विषयासक्ति ही सर्वांनाच लागलेली आहे. नरदेहांतही विषयसंबंधानें तशीच स्थिति राहिली, तर त्याच्या तोंडांत मातीच पडली म्हणून समजावें ८८. </div><br clear="left">
<div class="movi">पावोनि श्रेष्ठ नरशरीर । जो नुतरेचि संसारपार । <br>तो आत्महत्यारा नर । सत्य साचार उद्धवा ॥ ८९ ॥ <br></div>	<div class="oarth">अशा प्रकारचे श्रेष्ठ नरशरीर प्राप्त झाले असूनही जो संसाराच्या पैलथडीला जाणार नाहीं, तो उद्धवा ! खरोखर आत्महत्याच करणारा पुरुष होय ८९. </div><br clear="left">
<div class="movi">कोटी ब्रह्महत्या-गोहत्यांसी । प्रायश्चित्त आहे शास्त्रार्थेंसीं । <br>परी आत्महत्या घडे ज्यासी । प्रायश्चित त्यासी असेना ॥ १९० ॥ <br></div>	<div class="oarth"> कोट्यवधि ब्रह्महत्या किंवा गोहत्या केल्या तरी त्याला शास्त्रार्थाने प्रायश्चित्त आहे; पण जो आत्महत्याच करून घेतो, त्याला काही प्रायश्चित्त असत नाहीं ९० . </div><br clear="left">
<div class="movi">जो आत्महत्या करूनि निमाला । तो मरतांचि नरकासी गेला । <br>प्रायश्चित्तासी कोण आहे उरला । मा शास्त्रार्थें बोला बोलावें ॥ ९१ ॥ <br></div>	<div class="oarth">कारण, जो आत्महत्या करून मरण पावतो, तो मरतांच नरकाला जातो. मग प्रायश्चित्त घ्यावयाला उरले कोण ? आणि शास्त्रार्थ तरी सांगावयाचा कोणाला ? ९१. </div><br clear="left">
<div class="movi">अमृत विकूनि कांजी प्याला । तैसा नरदेहीं भोगु भोगविला । <br>हा थोर नाड जीवासी झाला । विसरोनि आपुला निजस्वार्थ ॥ ९२ ॥ <br></div>	<div class="oarth">अमृत विकून टाकून पेज प्यावी, त्याप्रमाणे नरदेहांत येऊन विषयभोगच भोगले, तर जीवाचा खरा स्वार्थ बुडून तो अधिक नाडला मात्र जातो ९२. </div><br clear="left">
<div class="movi">लाहोनि उत्तम शरीर । व्यर्थ विषयासक्तीं नर । <br>नरकीं बुडाले अपार । हें शारङ्गधर बोलिला ॥ ९३ ॥ <br></div>	<div class="oarth">उत्तम शरीर प्राप्त होऊन विषयासक्तीमुळे असंख्य लोक बुडतात, हेच श्रीकृष्णांनी सांगितले ९३. </div><br clear="left">
<div class="movi">असोत या मूर्खांचिया गोठी । ऐक उत्तमांची हातवटी । <br>जे वेदार्थपरिपाठीं । निजहितदृष्टी सावध ॥ ९४ ॥ <br></div>	<div class="oarth">पण ह्या मूर्खाच्या गोष्टी राहू द्यात. आता वेदार्थाला अनुसरून आपल्या हितावर दृष्टि ठेवून सावध असणाऱ्या उत्तम लोकांची पद्धत ऐक ९४. </div><br clear="left">
<div class="movi">अतिविरक्त जे स्वभावें । तिंहीं काय कर्तव्य करावें । <br>कोणा अर्थातें त्यजावें । तेंचि देवें सांगिजे ॥ ९५ ॥ <br></div>	<div class="oarth">जे स्वभावानेच अत्यंत विरक्त असतात, त्यांनी कोणते कर्तव्य करावें? कोणती गोष्ट टाकून द्यावी हेच देव सांगतात ९५.</div><br clear="left">
<div class="shl">यदाऽऽरम्भेषु निर्विण्णो विरक्तः संयतेंद्रियः । <br>अभ्यासेनात्मनो योगी धारयेदचलं मनः ॥ १८ ॥ <br></div>	<div class="sharth"> [श्लोक १८] कर्मामध्ये दोष पाहून त्यांचा उबग आल्यामुळे विरक्त झालेल्या योग्याने इंद्रियांवर ताबा मिळवून अभ्यासाने आपले मन स्थिर करावे. (१८) </div><br clear="left">
<div class="movi">जो कर्मारंभींच विरक्त । फळाशा नातळे ज्याचें चित्त । <br>मज निजमोक्ष व्हावा येथ । हेंही पोटांत स्मरेना ॥ ९६ ॥ <br></div>	<div class="oarth">जो कर्मारंभींच विरक्त असतो; फलाच्या आशेला ज्याचे चित्त शिवतही नाहीं; 'मला मोक्ष मिळावा' असेंही ज्याच्या अंत:करणाला आठवत नाही ९६, </div><br clear="left">
<div class="movi">खडतर वैराग्याची दृष्टी । इंद्रियांसी विषयांची गोष्टी । <br>करूंचि नेदी महाहटी । धारणा नेहटीं दृढ राखे ॥ ९७ ॥ <br></div>	<div class="oarth">वैराग्याची दृष्टि खडतर असल्याने तो इंद्रियांना विषयाची गोष्टसुद्धा काढू देत नाही. इतका कडकडीत मनोनिग्रही असतो. आणि स्वरूपाची धारणा नेटाने दृढ राखतो ९७. </div><br clear="left">
<div class="movi">करूनियां श्रवण मनन । माझ्या स्वरूपाचें अनुसंधान । <br>अखंड करी निदिध्यासन । तिळभरी मन ढळों नेदी ॥ ९८ ॥ <br></div>	<div class="oarth">श्रवण व मनन करून माझ्या स्वरूपाचे नेहमीं अनुसंधान ठेवतो. अखंड माझाच निदिध्यास करीत राहातो. मन तिळभरसुद्धा ढळू  देत नाही ९८. </div><br clear="left">
<div class="movi">धरोनि धारणेचें बळ । स्वरूपीं मन अचंचळ । <br>अणुभरी होऊं नेदी विकळ । राखे निश्चळ निजबोधें ॥ ९९ ॥ <br></div>	<div class="oarth">धारणेच्या बळाने आत्मस्वरूपामध्येच मन स्थिर ठेवतो; यत्किंचितही ढळू देत नाही. निजबोधाने ते निश्चळ राखतो ९९. </div><br clear="left">
<div class="movi">एकाकी मन पाहें । स्वरूपीं कैसें निश्चळ होये । <br>त्या अभ्यासाचे उपाये । स्वयें सांगताहे श्रीकृष्ण ॥ २०० ॥ <br></div>	<div class="oarth">परंतु मन एकदम आत्मस्वरूपामध्ये निश्चळ कसे होते? त्या अभ्यासाचा उपायही स्वतः श्रीकृष्ण सांगतात २००.</div><br clear="left">
<div class="shl">धार्यमाणं मनो यर्हि भ्राम्यदाश्वनवस्थितम् । <br>अतंद्रितोऽनुरोधेन मार्गेणात्मशं नयेत् ॥ १९ ॥ <br></div>	<div class="sharth"> [श्लोक १९] स्थिर करताना जर मन चंचल होऊन इकडेतिकडे भटकू लागले, तर ताबडतोब आळस न करता त्याची समजूत घालून ते आपल्या ताब्यात आणावे. (१९) </div><br clear="left">
<div class="movi">स्वरूपीं लावितां अनुसंधान । जरी निश्चळ नव्हे मन । <br>न सांडी आपुला गुण । चंचळपण स्वभावे ॥ १ ॥ <br></div>	<div class="oarth"> आत्मस्वरूपामध्येच लक्ष लावून बसले असतां मन जर स्थिर न राहील, ते आपल्या चंचल स्वभावाप्रमाणे आपले गुण न सोडील १, </div><br clear="left">
<div class="movi">साधक आळसें विकळे । कां आठवी विषयसोहळे । <br>तैं स्वरूपींहूनि मन पळे । निज चंचळे स्वभावें ॥ २ ॥ <br></div>	<div class="oarth">किंवा साधक आळसाने विकल होईल किंवा विषयाचे सुख आठवू लागेल, तर त्यामुळे मन हे आपल्या चंचल स्वभावाप्रमाणे स्वरूपांतून पळून जातें २. </div><br clear="left">
<div class="movi">तेथें नेहटूनि आसन । स्वयें होऊनि सावधान । <br>स्मरोनि सद्‍गुरुचे चरण । स्वरूपीं मन राखावें ॥ ३ ॥ <br></div>	<div class="oarth">अशा वेळी आपण आसन अढळ करून स्वत: सावधान राहून सगुरूचे चरण स्मरून स्वरूपांतच मनाला ठेवीत जावें ३. </div><br clear="left">
<div class="movi">नेदीतां विषयदान । हटावलें क्षोभे मन । <br>तरी न सांडोनि अनुसंधान । द्यावें अन्नपान विधानोक्त ॥ ४ ॥ <br></div>	<div class="oarth">मनाला विषयदान दिले नाही, तर हट्टानें अधिकच क्षुब्ध होते. अशा वेळी स्वरूपानुसंधान न सोडता त्याला विध्युक्त अन्नपाणी देत जावें ४. </div><br clear="left">
<div class="movi">(आशंका) ॥ 'सर्पा पाजिलें पीयूष । तेंचि परतोनि होय विष । <br>तेवीं मनासी देतां विषयसुख । अधिक देख खवळेल' ॥ ५ ॥ <br></div>	<div class="oarth">(आशंका) 'सर्पाला अमृत पाजलें, तर तेच पुन्हा विष होते; त्याप्रमाणे मनालाही विषयसुख दिले तर तेंही पहिल्यापेक्षा अधिकच खवळेल.' ५. </div><br clear="left">
<div class="movi">तरी ऐसें द्यावें विषयदान । जेणें आकळलें राहे मन । <br>तेचि अर्थींचें निरूपण । स्वयें नारायण सांगता ॥ ६ ॥ <br></div>	<div class="oarth">याकरितां मनाला जे विषयभोग द्यावयाचे ते असे द्यावेत की, त्याच्या योगानें तें स्वाधीनच राहील. ह्याच अर्थाचे निरूपण स्वतः श्रीकृष्ण (पुढील श्लोकांत ) सांगतात ६.</div><br clear="left">
<div class="shl">मनोगतिं न विसृजेज्जितप्राणो जितेंद्रियः । <br>सत्त्वसंपन्नया बुद्धया मन आत्मवशं नयेत् ॥ २० ॥ <br></div>	<div class="sharth"> [श्लोक २० ] इंद्रिये आणि प्राण यांच्यावर विजय मिळवून मनाच्या हालचालींकडे दुर्लक्ष करू नये नंतर सत्त्वसंपन्न बुद्धीने मनाला आपल्या ताब्यात घ्यावे. (२०) </div><br clear="left">
<div class="movi">मोकळें न सोडून मन । न सोडूनि अनुसंधान । <br>करावें अन्नपानशयन । हें विषयदान निजहिता ॥ ७ ॥ <br></div>	<div class="oarth">मनाला मोकळे न सोडता, स्वरूपानुसंधानही न टाकतां, अन्नपाणी व निद्रा हे विषय मनाला देणे निजहिताचे असते ७. </div><br clear="left">
<div class="movi">साधकें साधूनि आपण । जरी जिंतिले इंद्रियप्राण । <br>तरी मोकळें सोडूं नये मन । स्वरूपीं नेहटून राखावें ॥ ८ ॥ <br></div>	<div class="oarth">साधकानें साधन करून जरी स्वतः इंद्रियांना आणि प्राणांना जिंकले, तरी मनाला मोकळे सोडूंच नये. स्वरूपांतच नेटाने राखावें ८. </div><br clear="left">
<div class="movi">जो मनासी विश्वासला । तो कामक्रोधीं नागवला । <br>संकल्पविकल्पीं लुटिला । विसंचिला महामोहे ॥ ९ ॥ <br></div>	<div class="oarth">मनावर जो विश्वास ठेवतो, त्याला कामक्रोध नागवून सोडतात; संकल्पविकल्प त्याला लुटतात; आणि महामोह त्याला ग्रासून टाकतो ९. </div><br clear="left">
<div class="movi">जाणोनि मनाचें महाबळ । त्यासी विवेक द्यावा मोकळ । <br>तो हालों नेदी केवळ । करी निश्चळ निजांगें ॥ २१० ॥ <br></div>	<div class="oarth">मनाचे बळ मोठे आहे, हे लक्षात आणून विवेकाचा साखळदंड त्याच्या पायास बांधावा; म्हणजे तो त्याला इकडे की तिकडे हिचमिचू देत नाही. आपोआपच स्थिर करून सोडतो २१०. </div><br clear="left">
<div class="movi">मनाविवेकाचे उभयसंधीं । सत्त्वसंपन्न होय बुद्धी । <br>ते विषयांचे कंद छेदी । तोडी उपाधी सविकार ॥ ११ ॥ <br></div>	<div class="oarth">मन आणि विवेक या दोहोंचे ऐक्य झाले की, बुद्धि सत्त्वगुणाने युक्त होऊन ती विषयाचे मूळच उपटून टाकते; आणि सविकार उपाधि तोडून टाकते ११. </div><br clear="left">
<div class="movi">मन जेथ जेथ पळोनि जाये । तेथ तेथ विवेक उभा राहे । <br>मग सत्त्वबुद्धीचेनि साह्यें । मोडी पाये मनाचे ॥ १२ ॥ <br></div>	<div class="oarth">मन जिकडे जिकडे पळून जाते; तिकडे तिकडे विवेक हा दत्त म्हणून उभाच असतो. आणि मग तो सत्त्वशील बुद्धीच्या साहाय्याने मनाचे पायच मोडून टाकतो १२. </div><br clear="left">
<div class="movi">ऐसें मनाचें खुंटलिया बळ । मग स्वरूपीं होय निश्चळ । <br>जेवीं जळगार केवळ । ठाके गंगाजळ वस्तीसी ॥ १३ ॥ <br></div>	<div class="oarth">अशा प्रकारे मनाचे बळ खुटले म्हणजे, पाण्याची गार ज्याप्रमाणे नदीच्या पाण्यांतच वस्तीला राहाते, त्याप्रमाणे मनही स्थिर होते १३. </div><br clear="left">
<div class="movi">यापरी स्वरूपीं मन । स्वयें पावे समाधान । <br>तोचि योग परम पावन । समाधान जीवशिवां ॥ १४ ॥ <br></div>	<div class="oarth">याप्रकारे मन जें स्वत: स्वरूपामध्ये समाधान पावते, तोच योग अत्यंत श्रेष्ठ असून त्याच्या योगानें जीवाला आणि शिवालाही समाधान होते १४. </div><br clear="left">
<div class="movi">जीवपरमात्म्याची एकात्मता । तोच 'परमयोग' तत्त्वतां । <br>येचिविखींची कथा । अश्वदृष्टांता हरि सांगे ॥ १५ ॥ <br></div>	<div class="oarth">जीवाची आणि परमात्म्याची एकात्मता करणे तोच खरोखर 'श्रेष्ठ योग' होय. याचविषयींचे निरूपण अश्वाच्या दृष्टांताने श्रीहरि सांगतात १५.</div><br clear="left">
<div class="shl">एष वै परमो योगो मनसः संग्रहः स्मृतः । <br>हृरदयज्ञत्वमन्विच्छन् दम्भस्येवार्वतो मुहुः ॥ २१ ॥ <br></div>	<div class="sharth"> [ श्लोक २१] घोडेस्वार जसा प्रथम घोड्याच्या कलाने घेऊन नंतर त्याला आपल्या इच्छेप्रमाणे चालवतो, त्याचप्रमाणे मनाचे भाव जाणून घेऊन मनाला आपल्या ताब्यात ठेवणे हाच खरा योग होय. (२१) </div><br clear="left">
<div class="movi">जैसा वारु उपलाणी । वश्य करी अश्वसाहणी । <br>मागें तरटांचा कर झणाणी । पुढें राखे नेहटुनी रागबागा ॥ १६ ॥ <br></div>	<div class="oarth">खोगीर न घातलेल्या घोड्याला चाबुकस्वार जसा आपल्या हुकमांत चालवितो; त्याला मागच्या बाजूने कोरडे लगावतो व पुढे नीट चाल लावण्यासाठी वांकडेतिकडे पाऊल पडू नये म्हणून दोऱ्यानी रेटून धरतो  १६, </div><br clear="left">
<div class="movi">तेथ जें जें पाऊल वोजा करी । तेथ मान दे जीजीकारीं । <br>जेथ फुटोनि पडे बाहेरी । तेथ तरट मारी सवर्म ॥ १७ ॥ <br></div>	<div class="oarth">त्या वेळी तो जें जें पाऊल योग्य रीतीने टाकतो, त्याबद्दल तो त्याला शाबासकी देतो; व 'भले भले' म्हणून चुचकारतो. पण जेथे त्याचे पाउल वाकडे पडते, तेथें तो वर्मावर फटकारा मारतो १७. </div><br clear="left">
<div class="movi">जेथ हटावला न सांडी खोडी । ते ठायीं दे मोकळवाडी । <br>परी निःशेष पीडी ना सोडी । ऐसा पडिपाडीं राखत ॥ १८ ॥ <br></div>	<div class="oarth">तो जेव्हा अडून हट्टाने आपली खोड टाकीतच नाहीं, तेव्हा त्याला तो थोडीशी मोकळीक देतो; परंतु त्याला अगदीच सोडीतही नाही व पीडीतही नाहीं; अशा युक्तिप्रयुक्तीने तो त्याला आपल्या कबजांत आणतो १८. </div><br clear="left">
<div class="movi">दमनीं देखोनि अत्यादरु । स्वामीहृदय जाणे वारु । <br>आणि वारुवाचें अभ्यंतरु । कळे साचारु स्वामीसी ॥ १९ ॥ <br></div>	<div class="oarth">आपल्या अगदीं कह्यांत ठेवण्याची धन्याची तीव इच्छा घोडा जागतो, आणि घोड्याचं मन धनी जाणतो १९. </div><br clear="left">
<div class="movi">ऐसें उभयहृदय ऐक्ययोगें । वारू न धरितां रागबागें । <br>अडणें उडणें सांडी वेगें । मग नाचों लागे मोकळा ॥ २२० ॥ <br></div>	<div class="oarth">असें उभयतांचे मन एक झाल्यामुळे घोडा देखील लगामावांचूनही हुकमांत वागू लागतो. अडणे, उडणें हां हां म्हणता सोडून देतो. आणि मग मोकळाच धन्याने शिकविल्याप्रमाणे नाचू लागतो २२०. </div><br clear="left">
<div class="movi">ऐसें वश्य केलिया अश्वातें । मग कर्त्याचिया मनोगतें । <br>वारू नाचे काचेनि सुतें । यापरी मनातें दमावें ॥ २१ ॥ <br></div>	<div class="oarth">ह्याप्रमाणे घोड्याला आपल्या कह्यांत आणलें म्हणजे मग तो धन्याच्या मर्जीप्रमाणे कच्च्या सुतानेही हवा तसा नाचूं लागतो. अशाच प्रकारे मनाचेही दमन करावें २१. </div><br clear="left">
<div class="movi">मनोजयो कीजे आपण । तोचि 'परमयोग'-कारण । <br>हेंचि मागिले श्लोकीं निरूपण । तुज म्यां संपूर्ण सांगितलें ॥ २२ ॥ <br></div>	<div class="oarth">मुख्यतः आपण मनोजय करावा, हेच 'परमयोगा' चे साधन आहे. हेंच मी तुला मागच्या श्लोकामध्ये सगळे निरूपण सांगितले आहे २२. </div><br clear="left">
<div class="movi">'नृदेहमाद्यं' या श्लोकाचे अंतीं । कर्मवैराग्यद्वारा मुक्ती । <br>आतां सांगितली हे स्थिती । उत्तमगतीं अभ्यासें ॥ २३ ॥ <br></div>	<div class="oarth">'नृदेहमा०' या श्लोकाच्या अखेरीला कर्मवैराग्याच्या द्वारे मुक्ति मिळत असल्याचे सांगितले. आतां म्ह० या श्लोकांत उत्तम गति अभ्यासानेच प्राप्त होते, ती स्थितीही सांगितली २३. </div><br clear="left">
<div class="movi">मुख्यतः सांख्ययोगें माझी प्राप्ती । तें मी सांगेन तुजप्रती । <br>मिथ्या संसाराची स्फूर्ती । ब्रह्मसंविती साचार ॥ २४ ॥ <br></div>	<div class="oarth">पण मुख्यत्वेकरून सांख्ययोगानेंच माझी प्राप्ति होते, हे मी तुला आता सांगणार आहे. त्याचे तात्पर्य असे की, संसाराची स्फूर्ति ही मिथ्या असून ब्रह्मसंविति हीच सत्य आहे २४. </div><br clear="left">
<div class="movi">हें ज्ञानगहन निरूपण । तुज मी सांगेन गुह्य ज्ञान । <br>जें असोनि त्रिगुणीं वर्तमान । अलिप्त जाण गुणकार्या ॥ २५ ॥ <br></div>	<div class="oarth">हे निरूपण गहनज्ञानात्मक आहे. तरी तें गुह्यज्ञान तुला मी सांगेन. जें त्रिगुणांत विद्यमान असूनही गुणकार्याला अलिप्त असते २५. </div><br clear="left">
<div class="movi">'तुज मी सांगेन गुह्य ज्ञान' । हें ऐकोनि देवाचें वचन । <br>उद्धव स्वयेंचि झाला कान । अतिसावधान श्रवणार्थीं ॥ २६ ॥ <br></div>	<div class="oarth">'तुला मी गुह्यज्ञान सांगेन' हे देवाचे भाषण ऐकून उद्धव स्वतः कानरूप झाला व श्रवणार्थ अत्यंत सावधान होऊन बसला २६. </div><br clear="left">
<div class="movi">देखोनि उद्धवाचा अत्यादरु । आर्तचित्तचकोरचंद्रु । <br>निजज्ञानगुणसमुद्रु । काय यादवेंद्रु बोलिला ॥ २७ ॥ <br></div>	<div class="oarth">इतकी उद्धवाची आवड पाहून व्याकुळचित्तरूप चकोराला तृप्त करणारा केवळ चंद्र व आत्मज्ञानरूप गुणाचा केवळ समुद्र, असा जो यादवश्रेष्ठ श्रीकृष्ण तो काय म्हणाला ? २७.</div><br clear="left">
<div class="shl">सांख्येन सर्वभावानां प्रतिलोमानुलोमतः । <br>भवाप्ययावनुध्यायेन्मनो यावत्प्रसीदति ॥ २२ ॥ <br></div>	<div class="sharth"> [श्लोक २२] सांख्यशास्त्रामध्ये प्रकृतीपासून शरीरापर्यंत पदार्थांच्या उत्पत्तीचा जो क्रम सांगितला आहे आणि ज्या क्रमाने त्यांचा प्रकृतीमध्ये लय सांगितला आहे, त्यांचे मन स्थिर होईपर्यंत सतत चिंतन करावे. (२२) </div><br clear="left">
<div class="movi">जें सृष्टिपूर्वीं अलिप्त । तेंचि सृष्टिउदयीं सृष्टिआंत । <br>महत्तत्त्वादि देहपर्यंत । तत्त्वीं अनुगत तेचि वस्तु ॥ २८ ॥ <br></div>	<div class="oarth">सृष्टीच्या पूर्वी जें अलिप्त असतें तेंच सृष्टीच्या उत्पत्तींत व सृष्टीच्या स्थितीत म्हणजे सृष्टीमध्ये महत्तत्त्वादिकांपासून तो देहापर्यंत व्यापून राहणारें जें  तत्त्व तेच ब्रह्म होय २८. </div><br clear="left">
<div class="movi">आणि सृष्टीच्या स्थितिविशेषीं । गुणकार्यातें तेंचि प्रकाशी । <br>शेखीं गुणकार्यातें तेंचि ग्रासी । उरे अवशेषीं ते वस्तु ॥ २९ ॥ <br></div>	<div class="oarth">आणि सृष्टीच्या विशेष स्थितीमध्ये गुणकार्याला तेच प्रकाशित करते, आणि शेवटीं गुणकार्याला ग्रासून टाकतें व अवशेषही तेच राहते २९. </div><br clear="left">
<div class="movi">नग न घडतां सोनेंचि साचें । नग घडवितां सोनेंपण न वचे । <br>नग मोडितां सोन्याचे । घडामोडीचें भय नाहीं ॥ २३० ॥ <br></div>	<div class="oarth">दागिने घडविले नसतांनाही खरोखर तें सोनेच असते, आणि दागिने घडविले तरी त्याचा सोनेपणा कांहीं नाहीसा होत नाहीं; किंवा ते दागिने मोडले तरी सोनेपणाला घडण्यामोडण्याचे भय नाहीं २३०. </div><br clear="left">
<div class="movi">मेघापूर्वीं शुद्ध गगन । मेघा सबाह्य गगन जाण । <br>मेघ विराल्या गगनीं गगन । अलिप्त जाण संचलें ॥ ३१ ॥ <br></div>	<div class="oarth">ढग यावयाच्या आधी आकाश हे शुद्धच असते, आणि ढगाच्या आंत बाहेरही आकाशच असते; ढग वितळून गेले तरी, आकाशामध्ये आकाश अलिप्तपणाने सांठलेले असतेच ३१. </div><br clear="left">
<div class="movi">तेवीं उत्पत्तिस्थितिप्रळयांतीं । वस्तु संचली अलिप्तस्थितीं । <br>तेहीविखींची उपपत्ती । उद्धवा तुजप्रती सांगेन ॥ ३२ ॥ <br></div>	<div class="oarth">त्याप्रमाणेच उत्पत्ति, स्थिति व प्रलय ह्यांच्या शेवटीं परब्रह्म हे अलिप्तपणाने सांठलेले असते. उद्धवा! त्याच्याबद्दलचा विचारही मी तुला सांगेन ३२. </div><br clear="left">
<div class="movi">कुलाल जें जें भांडें घडित । त्यासी मृत्तिका नित्य व्याप्त । <br>तेवीं जें जें तत्त्व उपजत । तें तें व्यापिजेत वस्तूनें ॥ ३३ ॥ <br></div>	<div class="oarth">कुंभार जें जें मडकें तयार करतो, त्याला त्याला मृत्तिका ही व्यापूनच असते, त्याप्रमाणे जें जें तत्त्व उत्पन्न होते, तें तें परब्रह्माने व्यापलेलेच असते ३३. </div><br clear="left">
<div class="movi">सागरीं जे जे उपजे लहरी । तिसी जळचि सबाह्यांतरीं । <br>तेवीं महत्तत्त्वादी देहवरी । सबाह्याभ्यंतरीं चिन्मात्र ॥ ३४ ॥ <br></div>	<div class="oarth">समुद्रामध्ये जी जी लाट उत्पन्न होते, तिच्या आंतबाहेर पाणीच असते; त्याप्रमाणे महत्तत्त्वापासून तो देहापर्यंत आंतबाहेर केवळ चित्स्वरूपच व्यापलेले असते ३४. </div><br clear="left">
<div class="movi">हो कां जो जो पदार्थ निफजे । तो आकाशें व्यापिजे सहजें । <br>तेवीं जें जें तत्त्व उपजे । तें तें व्यापीजे चैतन्यें ॥ ३५ ॥ <br></div>	<div class="oarth">किंवा जो जो पदार्थ उत्पन्न होतो, तो अर्थातच आकाशाने व्यापलेला असतो; तद्वत् जें जें तत्त्व म्हणून उत्पन्न होते, ते ते चैतन्यस्वरूपानेच व्यापलेले असते ३५. </div><br clear="left">
<div class="movi">अनुलोमें पाहतां यापरी । वस्तूवेगळें तिळभरी । <br>कांहीं न दिसे बाहेरी । निजनिर्धारीं विचारितां ॥ ३६ ॥ <br></div>	<div class="oarth">अशा प्रकारे अनुलोमरीतीने पाहिले म्हणजे विचाराअंती परब्रह्माहून भिन्न असें तिळभरही कांहीं दिसत नाही ३६. </div><br clear="left">
<div class="movi">पृथ्वीपासूनि प्रकृतीवरी । लयो पाहतां प्रतिलोमेंकरीं । <br>जेवीं जळगारा जळाभीतरीं । तेवीं लयो चिन्मात्रीं तत्त्वांचा ॥ ३७ ॥ <br></div>	<div class="oarth">तसेंच प्रतिलोमरीतीने पृथ्वीपासून तो प्रकृतीपर्यंत लय पाहूं लागले, तर जळाच्या गारांचा लय जसा पाण्यातच होतो, त्याप्रमाणे सर्व तत्त्वांचा लयही त्या चित्स्वरूपांतच होतो ३७. </div><br clear="left">
<div class="movi">प्रकृत्यादि तत्त्वें प्रबळलीं । विकरोनि लया गेलीं । <br>वस्तु अलिप्तपणें संचली । नाहीं माखली अणुमात्र ॥ ३८ ॥ <br></div>	<div class="oarth">प्रकृति आदिकरून तत्वं प्रबळ होतात, ती विकार पावून लयास जातात. परंतु परब्रह्मवस्तु अलिप्त असते तशीच असते. तिला अणुभरसुद्धा लेप म्हणून लागत नाही ३८.</div><br clear="left">
<div class="movi">एवं उत्पत्तिस्थितिप्रळयांत । वस्तु अविनाशी अलिप्त । <br>नित्य शुद्ध बुद्ध मुक्त । जाण निश्चित उद्धवा ॥ ३९ ॥ <br></div>	<div class="oarth">उद्धवा ! तात्पर्य काय की, उत्पत्ति, स्थिति व प्रळय झाला तरी परब्रह्म हे अविनाशी असून अलिप्सच असते. तें नित्य-शुद्ध-बुद्धमुक्त-स्वभावाचेच असते हे लक्षात ठेव ३९. </div><br clear="left">
<div class="movi">ऐशा वस्तूच्या ठायीं भवजल्प । तो जाण पां मिथ्या आरोप । <br>जेवीं दोराअंगीं सर्प । वृथा भयकंप भ्रांतासी ॥ २४० ॥ <br></div>	<div class="oarth">अशा परब्रह्माच्या ठिकाणी संसाराची कल्पना हा केवळ मिथ्या आरोप होय. ज्याप्रमाणे भ्रांत मनुष्याला दोराच्या अंगी सर्पाचा भास होऊन अंगाचा फुकटच थरकाप होतो २४०. </div><br clear="left">
<div class="movi">सर्प दवडोनि दोर शुद्ध । करावा ऐसा नाहीं बाध । <br>एकला एक परमानंद । ऐसें गोविंद बोलिला ॥ ४१ ॥ <br></div>	<div class="oarth">त्या सर्पाला बाहेर घालवून दोर शुद्ध करावा असा कांहीं हा बाध नसतो. (ब्रह्मरूप रज्जूच्या ठिकाणी जगद्रूपी  सर्प कधी झालाच नाही असें तात्पर्य.) त्याप्रमाणे जिकडे तिकडे एक परमानंदच भरलेला आहे, असें श्रीकृष्ण म्हणाले ४१. </div><br clear="left">
<div class="movi">ऐशिये वस्तूच्या ठायीं जाण । मन विसरे मनपण । <br>येणें साधनें पैं जाण । होय ब्रह्म पूर्ण साधकु ॥ ४२ ॥ <br></div>	<div class="oarth">अशा वस्तूच्या ठिकाणी मनही मनपणा विसरते आणि याच साधनाने साधकही पूर्ण ब्रह्मस्वरूप होतो ४२. </div><br clear="left">
<div class="movi">हें परम अगाध साधन । ज्यासी नाटोपे गा जाण । <br>त्याचें निश्चळ व्हावया मन । सुगम साधन देवो सांगे ॥ ४३ ॥ <br></div>	<div class="oarth">आतां हे श्रेष्ठ परंतु अत्यंत कठिण साधन ज्याला झेपणार नाही, त्याचे मन निश्चळ व्हावयाला दुसरें एक सुलभ साधन देव सांगतात ४३.</div><br clear="left">
<div class="shl">निर्विण्णस्य विरक्तस्य पुरुषस्योक्तवेदिनः । <br>मनस्त्यजति दौरात्म्यं चिन्तितस्यानुचिन्तया ॥ २३ ॥ <br></div>	<div class="sharth"> [श्लोक २३] जो मनुष्य विषयांचा उबग आल्याने संसारातून विरक्त झाला आहे आणि जो गुरूंचा उपदेश चांगल्या प्रकारे जाणून घेऊन आत्मस्वरूपाच्याच चिंतनात मग्न राहातो, त्याचे मन चंचलता सोडून देते. (२३) </div><br clear="left">
<div class="movi">जन्ममरणांचें महाआवर्त । भोगितां वैराग्यें अतिसंतप्त । <br>अतएव विषयीं विरक्त । जैसें विषयुक्त परमान्न ॥ ४४ ॥ <br></div>	<div class="oarth">जन्ममरणाच्या भयंकर भोवऱ्यांत गिरक्या खातां खातां साधक वैराग्याने अत्यंत संतप्त होतो. आणि त्यामुळे विष घातलेल्या पक्कान्नाप्रमाणे विषयांत त्याला विरक्ति प्राप्त होते ४४. </div><br clear="left">
<div class="movi">मघमघीत अमृतफळ । त्यावरी सर्पें घातली गरळ । <br>तेवीं विषयमात्रीं सकळ । देखे केवळ महाबाधा ॥ ४५ ॥ <br></div>	<div class="oarth">घमघमीत अमृतफळ असावे आणि त्यावर सर्पाने गरळ टाकावी, त्याप्रमाणे सर्व विषयांत त्याला अत्यंत बाधा दिसत असते ४५. </div><br clear="left">
<div class="movi">ऐसेनि विवेकें विवेकवंत । श्रद्धापूर्वक गुरुभक्त । <br>गुरूनें सांगितला जो अर्थ । तो हृदयांत विसरेना ॥ ४६ ॥ <br></div>	<div class="oarth">अशा विवेकानें तो विवेकशील झालेला असतो; तसाच श्रद्धायुक्त गुरुभक्त, गुरूने सांगितलेला अर्थ हृदयांतून विसरतच नाही ४६. </div><br clear="left">
<div class="movi">गुरूनें बोधिला जो अर्थ । तो सदा हृदयीं असे ध्यात । <br>चित्तीं चिंतिलाचि जो अर्थ । तोचि असे चिंतित पुनः पुनः ॥ ४७ ॥ <br></div>	<div class="oarth">गुरुनें जो उपदेश सांगितला, तो निरंतर हृदयामध्ये ध्यात असतो; आणि चित्तामध्ये ज्या अर्थाचा विचार केलेला असतो त्याच अर्थाचे पुनः पुन्हा तो मनन करतो ४७. </div><br clear="left">
<div class="movi">करितां प्रत्यग्‌वृत्तीं चिंतन । संकल्प विकल्प सांडी मन । <br>त्यजोनियां देहाभिमान । ब्रह्मसंपन्न स्वयें होय ॥ ४८ ॥ <br></div>	<div class="oarth">प्रत्यगात्म्याचे अखंड चिंतन करीत राहिले म्हणजे मन संकल्प विकल्प सोडून देते. मग तो देहाभिमान सोडून स्वतः ब्रह्मसंपन्न होतो ४८. </div><br clear="left">
<div class="movi">झालिया ब्रह्मसंपन्न । स्वरूपीं लीन होय मन । <br>हाही एक उपावो जाण । न ठाके तरी आन अवधारीं ॥ ४९ ॥ <br></div>	<div class="oarth">असा ब्रह्मसंपन्न झाला म्हणजे मन स्वरूपांत लीन होते. हाही एक उपाय आहे हे लक्षात ठेव. पण हाही झेपत नसेल तर दुसरा एक निराळा ऐकून ठेव ४९.</div><br clear="left">
<div class="shl">यमादिभिर्योगपथैरान्वीक्षिक्या च विद्यया । <br>ममार्चोपासनाभिर्वा नान्यैर्योग्यं स्मरेन्मनः ॥ २४ ॥ <br></div>	<div class="sharth"> [श्लोक २४ ] यम, इत्यादी योगमार्गांनी, आत्मविद्येने किंवा माझ्या भक्तीने मन चिंतनास योग्य अशा परमात्म्याचे चिंतन करू लागते याखेरीज दुसरा कोणताही उपाय नाही. (२४) </div><br clear="left">
<div class="movi">त्यजोनियां सकळ भोग । यमनियमेंसीं योगमार्ग । <br>आसनस्थ होऊनि चांग । दे मुद्रा साङ्ग 'आधारीं' ॥ २५० ॥ <br></div>	<div class="oarth">सारे विषयभोग टाकून देऊन यमनियमांसह योगमार्गाचा आश्रय करावा. चांगल्या रीतीने आसनावर बसून (गुदस्थानाकडील) 'मूलाधार' चक्रावर लक्ष ठेवून मुद्रा साधावी २५०. </div><br clear="left">
<div class="movi">तेव्हां अपान ऊर्ध्वमुखें वाढे । जों वरता 'स्वाधिष्ठाना' चढे । <br>प्राण प्राणायामें अडे । तो मागुता मुरडे नाभिस्थाना ॥ ५१ ॥ <br></div>	<div class="oarth">त्या वेळी अपानवायुं ऊर्ध्वमुखाने (लिंगस्थानाकडील) 'स्वाधिष्ठान' चक्राला पोचेपर्यंत वाढत जातो. आणि प्राणवायु प्राणायामाने अडला म्हणजे पुन्हा नाभिस्थानाकडे मुरडतो ५१. </div><br clear="left">
<div class="movi">सम होतां प्राणापान । पिंडब्रह्मांडाचें शोधन । <br>स्वयें वायु करी गा आपण । मलक्षालन शरीरीं ॥ ५२ ॥ <br></div>	<div class="oarth">तेव्हा प्राण आणि अपान हे दोन्ही सम झाले म्हणजे स्वतः वायु शरीरांतील मलक्षालन करून पिंडब्रह्मांडाचे शोधन म्ह• शुद्धि करितो ५२. </div><br clear="left">
<div class="movi">कफ पित्त दोन्ही खाये । नाडींतें शोधीत जाये । <br>जुने संचित मल पाहें । तेही लवलाहें निर्दळी ॥ ५३ ॥ <br></div>	<div class="oarth">कफ आणि पित्त दोन्ही खाऊन टाकून शरीरांतील नाड्या शुद्ध करूं लागतो. जुने सांचलेले मळ असतात तेही तो तत्काल नाहीसे करून टाकतो ५३. </div><br clear="left">
<div class="movi">नवल वायूचें प्रबळ बळ । पिंडब्रह्मांडींचे सकळ मळ । <br>धोऊनि करी गा निर्मळ । पवित्रता केवळ महायोगें ॥ ५४ ॥ <br></div>	<div class="oarth">वायूचें सामर्थ्य फार मोठे व विलक्षण आहे. तो पिंडांतील व ब्रह्मांडांतील सारे मळ धुऊन टाकून निर्मळ करून सोडतो. इतकी पवित्रता केवळ ह्या 'महायोगाने' होते ५४. </div><br clear="left">
<div class="movi">तेथें प्रगटे रोगाची परवडी । महाविघ्नांची पडे उडी । <br>धांवती विकल्पाच्या कोडी । सिद्धींची रोकडी नागवण पावे ॥ ५५ ॥ <br></div>	<div class="oarth">पण त्या वेळी अनेक रोग प्रकट होतात. मोठमोठ्या विघ्नांची उडी येऊन पडते. नाना विकल्प मनांत उद्भवतात आणि सिद्धींची नागवण तर रोकडी येऊन पडते ५५. </div><br clear="left">
<div class="movi">इतुकीं अंगीं आदळतां जाण । साधक न सांडी जैं आंगवण । <br>तैं सम होती प्राणापान । सत्य जाण उद्धवा ॥ ५६ ॥ <br></div>	<div class="oarth">उद्धवा! इतकी विघ्नं अंगावर येऊन आदळली तरी साधक जर धैर्य सोडणार नाही, तरच खरोखर प्राणापान सम होतील, हे तूं सत्य समज ५६. </div><br clear="left">
<div class="movi">प्राणापानांच्या मिळणीं । शक्ति चेतवे कुंडलिनी । <br>ते प्राणापानांतें घेउनि । सुषुम्नास्थानीं प्रवेशे ॥ ५७ ॥ <br></div>	<div class="oarth">प्राणापानांची मिळणी झाली म्हणजे 'कुंडलिनी' शक्ति जागृत होते. आणि ती त्या प्राणापानांना घेऊन सुषुम्ना नाडीमध्ये शिरते ५७ . </div><br clear="left">
<div class="movi">ते आद्यशक्ति अचाट । चढे पश्चिमेचा महाघाट । <br>तेथें षड्चक्रांचा कडकडाट । पूर्वींच सपाट पवनें केला ॥ ५८ ॥ <br></div>	<div class="oarth">ती अचाट असलेली आदिशक्ति पश्चिमेचा मोठा घाट (पाठीच्या कण्यांतून) चढू लागते. तेथील षट्चक्रांचा कडकडाट मोडून वायु अगोदरच तिचा मार्ग सपाट करून ठेवतो ५८. </div><br clear="left">
<div class="movi">कुंडलिनी चालतां वाटा । चुकल्या आधिव्याधींच्या लाटा । <br>बुजाल्या विकल्पांच्या वाटा । महाविघ्नांच्या झटा बाधूं न शकती ॥ ५९ ॥ <br></div>	<div class="oarth">त्या मार्गानें कुंडलिनी जाऊ लागली म्हणजे आधिव्याधींच्या लाटा बंद पडतात. विकल्पाच्या वाटा मोडून जातात आणि मोठमोठ्या विघ्नांच्या झडीही बाधत नाहीत ५९. </div><br clear="left">
<div class="movi">साधितां उल्हाटशक्तिचे उलट । उघडे ब्रह्मरंध्रींचें कपाट । <br>तंव लोटले सहस्रदळाचे पाट । अतिचोखट चंद्रामृत ॥ २६० ॥ <br></div>	<div class="oarth">उल्हाटशक्ति ओलांडून गेलें की, ब्रह्मरंध्राचे कवाड उघडते. आणि सहस्रदल कमलांतून अत्यंत शुद्ध व मधुर चंद्रामृताचे झरे  वाहू लागतात २६०.</div><br clear="left">
<div class="movi">तें प्राशूनि कुंडलिनी बाळा । संतोषें सांडी गरळा । <br>ते शरीरीं वोतली कळा । तेणें पालटला देहभाव ॥ ६१ ॥ <br></div>	<div class="oarth">तें अमृत सकुमारी कुंडलिनी प्राशन करून संतोषानें  गरळा (गुळणा) टाकते. त्यामुळे शरीरावर कांति चई लागते; आणि तेणेंकरून देहभावच पालटून जातो ६१. </div><br clear="left">
<div class="movi">शरीराकारें वोतिली कळा । तेणें देहो दिसे अतिसोज्ज्वळा । <br>ना तो ब्रह्मरसाचा पुतळा । कीं उमलला कळा शांतिसुखाचा ॥ ६२ ॥ <br></div>	<div class="oarth">शरीराकाराने ती कळा ओतली गेल्यामुळे त्याचे शरीर अत्यंत सोज्ज्वळ दिसू लागते; इतकें कीं, तो जणूं काय ब्रह्मरसाचा पुतळाच आहे, किंवा शांतिसुखाचा कळाच उमलला आहे असे वाटते ६२. </div><br clear="left">
<div class="movi">जीवाचें जीवन मुसावलें । कीं ब्रह्मविद्येसी फळ आलें । <br>ना ते चैतन्या कोंब निघाले । तैसे शोभले अवयव ॥ ६३ ॥ <br></div>	<div class="oarth">त्याचे अवयव तर काय ? जीवाचे जीवन मुसावलें जावें, किंवा ब्रह्मविद्येला फळ यावें किंवा चैतन्यालाच कोंब फुटावे, त्याप्रमाणे शोभू लागतात ६३. </div><br clear="left">
<div class="movi">त्या देहाचेनि लाघवें । जगाच्या डोळां सामावे । <br>जीवामाजीं वावरों पावे । निजस्वभावें सबाह्य ॥ ६४ ॥ <br></div>	<div class="oarth">त्या देहाच्या सूक्ष्मत्वामुळे तो जगाच्या डोळ्यांतही शिरतो. आणि जीवामध्ये संचार करून आपल्या स्वभावाप्रमाणे तो वावरू शकतो ६४. </div><br clear="left">
<div class="movi">तो पवनाची करोनि पायरी । सुखें चाले गगनावरी । <br>या नांव परम 'खेचरी' । सिद्धेश्वरीं बोलिजे ॥ ६५ ॥ <br></div>	<div class="oarth">तो वायूची पायरी करून खुशाल आकाशांतून चालतो. यालाच श्रेष्ठ 'खेचरी' मुद्रा असें सिद्ध पुरुष म्हणतात ६५. </div><br clear="left">
<div class="movi">त्याचिया अंगींचिया दीप्ती । खद्योतप्राय गभस्ती । <br>त्याचें चरणामृत वांछिती । अमरपति इंद्रचंद्र ॥ ६६ ॥ <br></div>	<div class="oarth">त्याच्या अंगच्या तेजापुढे सूर्यसुद्धा काजव्याप्रमाणे दिसू लागतो; अमरपति इंद्रचंद्रादि देवसुद्धा त्याच्या चरणामृताची इच्छा करतात ६६. </div><br clear="left">
<div class="movi">क्रमूनी औटपीठ गोल्हाट । भ्रमरगुंफादि शेवट । <br>भेदूनि सोहंहंसाचें पीठ । परमात्मा प्रकट होऊनि ठाके ॥ ६७ ॥ <br></div>	<div class="oarth">तो औटपीठ,गोल्हाट ओलांडून, भ्रमरगुंफा इत्यादिकांच्या शेवटास जाऊन, सोहंहंसाचे पीठ  भेदून प्रगट परमात्माच होऊन बसतो ६७ </div><br clear="left">
<div class="movi">हा योगाभ्यासें योग गहन । अवचटें कोणा साधे जाण । <br>हा मार्ग गा अतिकठिण । स्वयें श्रीकृष्ण बोलिला ॥ ६८ ॥ <br></div>	<div class="oarth">अशा ह्या अभ्यासामुळे हा योग फारच कठिण आहे. हा क्वचित् एखाद्याला साधतो. हा मार्ग अत्यंत कठिण असल्याचे स्वतः श्रीकृष्णांनीच सांगितले ६८. </div><br clear="left">
<div class="movi">हेंचि मानतें श्रीकृष्णनाथा । तरी आन साधन न सांगता । <br>हा मूळश्लोकार्थ पाहातां । कळेल तत्त्वतां साधूंसी ॥ ६९ ॥ <br></div>	<div class="oarth">हाच मार्ग जर श्रीकृष्णाला मान्य असता, तर त्याने दुसरे साधन सांगितलेच नसते. मूळश्लोकार्थं पाहिला तर हे सज्जनांना समजून येईल ६९. </div><br clear="left">
<div class="movi">हा ऐकतां अतिगोड वाटे । परी करितां काळीज फाटे । <br>तरी न साधेचि महाहटें । येथ ठकले लाठे सुरनर ॥ २७० ॥ <br></div>	<div class="oarth">हा ऐकतांना अत्यंत गोड वाटतो; पण करतांना काळीज फाटते. मोठ्या हट्टाने साधू म्हटले तर साधत नाही. मोठमोठे देव व ऋषिही ह्यांत फसले आहेत २७०. </div><br clear="left">
<div class="movi">असो हें अत्यंत कठिण । तुज मी सांगेन गा आन । <br>'आन्वीक्षिकी' विद्या जाण । त्वंपदशोधनविवेकु ॥ ७१ ॥ <br></div>	<div class="oarth">हें  कठिण साधन असूं द्या एका बाजूस. तुला मी आता दुसरेंच सांगतो. ते म्हणजे 'आन्वीक्षिकी' विद्या होय. हीत 'त्वंपद-शोधनाचा ' विवेक आहे ७१. </div><br clear="left">
<div class="movi">तत्पदाहूनि वेगळा । पांचभौतिक तत्त्वांचा गोळा । <br>चुकोनि व्यापका सकळा । कोठें निपजला एकदेशी ॥ ७२ ॥ <br></div>	<div class="oarth">पंचभूतात्मक तत्वांचा गोळा तत्पदाहून भिन्न आहे. तो सर्वव्यापकाला चुकवून कोठें एकदेशी निपजलेला आहे ७२. </div><br clear="left">
<div class="movi">अनादि मायाप्रवाहयोगें । तन्मात्राविषयसंगें । <br>मनाचेनि संकल्पपांगें । वेगळें सवेगें मानलें ॥ ७३ ॥ <br></div>	<div class="oarth">अनादि मायेच्या प्रवाहामुळे तन्मात्रारूप विषयाच्या संगतीने मनाच्या संकल्पावांचून त्याने आपणास भिन्न मानलें आहे ७३. </div><br clear="left">
<div class="movi">मनें मानिला जो भेदु । त्यासी करावा अभेदबोधु । <br>येचि अर्थीं स्वयें गोविंदु । विवेक विशदु दाखवी ॥ ७४ ॥ <br></div>	<div class="oarth">भेद मनानेच मानला आहे, करितां त्यालाच अभेदाचा उपदेश करावा. याच अर्थाचा विवेक स्वतः श्रीकृष्ण विशद करून दाखवितात ७४. </div><br clear="left">
<div class="movi">पांचभौतिक शरीर खरें । तेथ पृथ्वी प्रत्यक्ष जळीं विरे । <br>पृथ्वीचा गंध जळीं भरे । तैं पृथ्वी सरे निःशेष ॥ ७५ ॥ <br></div>	<div class="oarth">शरीर हे पंचभूतात्मकच आहे हे खरे; पण त्यांतील 'पृथ्वी' ही प्रत्यक्ष पाण्यामध्ये विरून जाते; पृथ्वीचा गुण 'गंध' हा जळांत भरून पृथ्वी मुळीच नाहीशी होऊन जाते ७५. </div><br clear="left">
<div class="movi">त्या जळाचा जळरसु । शोधुनि जैं घे हुताशु । <br>तैं जळाचा होयर्‍हासु । विरे निजनिःशेषु तेजतत्त्वीं ॥ ७६ ॥ <br></div>	<div class="oarth">जळांतील 'जलरस' जेव्हां 'अग्नि' शोषून घेतो, तेव्हां जळाचाही ऱ्हास  होतो. ते जळ तेजतत्त्वांत निःशेष आटून जातें ७६. </div><br clear="left">
<div class="movi">त्या तेजाचें कारणरूप । गिळी वायूचा पूर्ण प्रताप । <br>तेव्हां तेजाचें मावळे स्वरूप । वायूची झडप लागतां ॥ ७७ ॥ <br></div>	<div class="oarth">पण 'वायूचा' प्रताप तें 'तेज' व त्याचे कारण 'रूप' ही दोन्ही ग्रासून टाकतो. वायूची झडप लागतांच तेजाचे स्वरूपही मावळून जातें ७७. </div><br clear="left">
<div class="movi">त्या वायूचा स्पर्शगुण । नेतां गगनें हिरून । <br>तेव्हां वायूचें नुरे भान । राहे मुसावोन गगनचि ॥ ७८ ॥ <br></div>	<div class="oarth">त्या वायूचा स्पर्श' गुण आकाशाने हिरून घेतला म्हणजे वायूचेही भान राहात नाही. 'वायु' आकाशांत लीन होऊन आकाशच फक्त शिल्लक राहाते ७८. </div><br clear="left">
<div class="movi">केवळ गगना नुरे उरी । तें गुणकार्येंसीं रिघे अहंकारीं । <br>अहंकारु रिघे मायेमाझारीं । माया परमेश्वरीं मिथ्या होय ॥ ७९ ॥ <br></div>	<div class="oarth">एकट्या आकाशाला काही रूपच राहात नाही. तें गुणकार्यानिशी अहंकारांत शिरते. आकार मायेंत शिरतो, आणि माया परमेश्वरांत लीन झाली म्हणजे मिथ्या होते ७९. </div><br clear="left">
<div class="movi">रात्रि आपुलिया प्रौढीं । आंधारातें वाढवी वाढी । <br>तेथ नक्षत्रें खद्योत कोडी । मिरवती गाढीं निजतेजें ॥ २८० ॥ <br></div>	<div class="oarth">रात्र ही आपल्याच प्रौढीने अंधारच अंधार पसरून देते. तेव्हा कोट्यवधि नक्षत्रे व काजवे आपआपली तेजें मोठ्या डौलानें मिरवितात २८०. </div><br clear="left">
<div class="movi">ते रात्रि येतां सूर्यापुढें । स्वकार्येंसीं सगळी उडे । <br>पाहों जातां मागेंपुढें । कोणीकडे असेना ॥ ८१ ॥ <br></div>	<div class="oarth">पण ती रात्र सूर्यापुढे आली की आपल्या कार्यासकट पार नाहीशी होऊन जाते. मागेपुढे पाहूं लागळे तर कोठेच दृष्टीस पडत नाही ८१. </div><br clear="left">
<div class="movi">तेवीं परमेश्वरीं माया । कार्यकारणेंसीं गेली वायां । <br>मिथ्यात्वेंचि न ये आया । नुरेचि दिसावया मागमोसु ॥ ८२ ॥ <br></div>	<div class="oarth">त्याप्रमाणेच परमेश्वराच्या ठिकाणी माया ही कार्यकारणासहवर्तमान लोपून जाते. ती मिथ्याच असल्यामुळे तिला दिसावयाला काही स्वरूपच राहात नाही. त्यामुळे तिचा मागमूसही उरत नाहीं ८२. </div><br clear="left">
<div class="movi">मायाप्रतिबिंबित चैतन्या । आणी 'जीव' या अभिधाना । <br>ते माया गेलिया जाणा । होय जीवपणार्‍हासु ॥ ८३ ॥ <br></div>	<div class="oarth">मायाप्रतिबिंबित चैतन्याला 'जीव' हें नांव प्राप्त होते. ती मायाच नाहीशी झाली की जीवपणाही नाहीसा होतो ८३. </div><br clear="left">
<div class="movi">बुडालें जीवशिवांचें भान । उडालें मनाचें मनपण । <br>कोंदलें चैतन्यघन । परम समाधान साधकां ॥ ८४ ॥ <br></div>	<div class="oarth">जीवशिवाचे भान राहात नाही. मनाचे मनपणच उडून जाते आणि सारें चैतन्यच भरून राहातें व साधकांना अत्यंत समाधान वाटते ८४. </div><br clear="left">
<div class="movi">करितां त्वंपदाचें शोधन । होय तत्पदीं समाधान । <br>हे 'आन्वीक्षिकी विद्या' जाण । विवेकसंपन्न पावती ॥ ८५ ॥ <br></div>	<div class="oarth">अशा रीतीने त्वंपदाचे शोधन केलें म्हणजे तत्पदांत समाधान होते. हिचें नांव 'आन्वीक्षिकी विद्या' असें तूं जाण. ही विवेकशील लोकांनाच साध्य होते ८५. </div><br clear="left">
<div class="movi">न करितां योगसाधन । न लगे त्वंपदाचें शोधन । <br>याहोनि सुलभ साधन । तुज मी आन सांगेन ॥ ८६ ॥ <br></div>	<div class="oarth">आतां योगसाधनही नको व त्वंपदाचे शोधनही नको. ह्याच्याहीपेक्षा सुलभ असें दुसरेंच साधन तुला मी सांगतों ८६. </div><br clear="left">
<div class="movi">जेथ कष्ट करितां तरी थोडे । परी योगाचे सकळ फळ जोडे । <br>त्वंपदशोधन त्यापुढें । होय बापुडें लाजोनि ॥ ८७ ॥ <br></div>	<div class="oarth">ज्यांत कष्ट पाहूं  गेले तर फार थोडे, पण त्यांत योगाचे सारे फळ जोडते. त्वंपदशोधन त्याच्यापुढे लाजून बापुडवाणे होऊन बसते ८७. </div><br clear="left">
<div class="movi">ते माझी गा निजभक्ति । माझ्या रामकृष्णादि ज्या मूर्तीं । <br>पूजितां त्या अतिप्रीतीं । मी श्रीपती संतोषे ॥ ८८ ॥ <br></div>	<div class="oarth">ते कोणते? तर माझी भक्ति. माझ्या रामकृष्णादि ज्या मूर्ति आहेत त्या अत्यंत प्रीतीनें पूजिल्या असतां मी श्रीपती अत्यंत संतोष पावतों ८८. </div><br clear="left">
<div class="movi">तेथें माझें श्रवण माझें कीर्तन । माझें नाम माझें स्मरण । <br>माझें ध्यान माझें भजन । माझें चिंतन सर्वदा ॥ ८९ ॥ <br></div>	<div class="oarth">तेथे माझे गुणानुवाद श्रवण करावेत, माझे कीर्तन करावें, माझे नामस्मरण करावें, माझेच ध्यान, माझेच भजन, असें सदासर्वदा माझेच चिंतन करीत असावें ८९. </div><br clear="left">
<div class="movi">हृदयीं माझें सदा ध्यान । मुखीं माझें नाम माझें स्तवन । <br>श्रवणीं माझी कथा माझें कीर्तन । करीं माझें पूजन सर्वदा ॥ २९० ॥ <br></div>	<div class="oarth">अंत:करणांत सदासर्वकाळ माझेच ध्यान; तोंडाने माझंच नाम व माझेंच स्तवन; कानांत माझीच कथा व माझेच कीर्तन; आणि हातानें सदासर्वदा माझेंच पूजन करावयाचे २९०. </div><br clear="left">
<div class="movi">चरणीं प्रदक्षिणा यात्रागमन । अष्टांगीं सर्वदा माझें नमन । <br>ऐसें अनन्य माझें भजन । विनटलेंपण मद्‍भक्तिं ॥ ९१ ॥ <br></div>	<div class="oarth">पायांनी प्रदक्षिणा घालावयाच्या किंवा यात्रेला जावयाचें. अष्टांगांनी सर्वकाल मलाच नमन करावयाचे. अशा रीतीने अनन्यभावानें माझें भजन करून, माझ्याच भक्तीमध्ये गढून जावयाचें ९१. </div><br clear="left">
<div class="movi">ऐसे विनटले जे माझे भजनीं । त्यांसी मी विकलों चक्रपाणी । <br>त्यांवेगळे पढियंतें कोणी । आन त्रिभुवनीं मज नाहीं ॥ ९२ ॥ <br></div>	<div class="oarth">असे माझ्या भक्तीमध्ये जे निमग्न होतात, त्यांना मी चक्रपाणि विकला जातो. त्याच्याहून दुसरे कोणी आवडते असे मला त्रिभुवनातही नाही ९२. </div><br clear="left">
<div class="movi">यापरी करितां माझें भजन । न लगे योगादिकांचें स्मरण । <br>मी भक्तिवेगळा श्रीकृष्ण । नातुडें जाण उद्धवा ॥ ९३ ॥ <br></div>	<div class="oarth">अशा रीतीने माझें भजन केलें तर, योगादिकांची आठवणसुद्धा करावयाला नको. उद्धवा! मी श्रीकृष्ण भक्तीशिवाय दुसऱ्या कशानेच सांपडावायाचा नाहीं ९३. </div><br clear="left">
<div class="movi">अवचटें दैवगतीं येथ । योगियासी जैं घडे दुरित । <br>तैं त्यासी न लगे कर्मप्रायश्चित्त । तेंचि सांगत श्रीकृष्ण ॥ ९४ ॥ <br></div>	<div class="oarth">असो. दैवगतीनें कदाचित् योग्यांच्या हातून जर पातक घडेल, तर त्याला कर्मप्रायश्चित्त घ्यावयाला नको. तेच श्रीकृष्ण सांगतात ९४.</div><br clear="left">
<div class="shl">यदि कुर्यात् प्रमादेन योगी कर्म विगर्हितम् । <br>योगेनैव दहेदंहो नान्यत्तत्र कदाचन ॥ २५ ॥ <br></div>	<div class="sharth"> [श्लोक २५] जर एखादेवेळेस योग्याकडून एखादा प्रमाद घडलाच, तर त्याने ते पाप योगसाधनेनेच जाळून टाकावे यासाठी त्याला दुसर्‍या प्रायश्चित्ताची आवश्यकता नाही. (२५) </div><br clear="left">
<div class="movi">भक्तासी निंद्य कर्म न घडे । त्यासी मी राखता मागें पुढें । <br>हें आलें गा योग्याकडे । तेथही घडे प्रमादें ॥ ९५ ॥ <br></div>	<div class="oarth">भक्ताच्या हातून निंद्य कर्म घडत नाही. कारण, त्याचे मागेंपुढें रक्षण करणारा मी असतो. तेव्हां तें  (निंद्यकर्म ) योगाकडे येते. योगांत मात्र चुकून एखाद्या वेळी तसे घडते ९५. </div><br clear="left">
<div class="movi">प्रमादें घडलें जें पाप । त्याचा तीव्र अनुताप । <br>जेवीं दावाग्नीं पोळल्या सर्प । तैसा सकंप पापासी ॥ ९६ ॥ <br></div>	<div class="oarth">असें चुकून जें पातक घडते, त्याचा त्याला अतिशय पश्चात्ताप होतो. ज्याप्रमाणे वणव्यामध्ये सर्प पोळावा, त्याप्रमाणे तो पातकाला भीत असतो ९६. </div><br clear="left">
<div class="movi">गोमाशी लागतां सिंहासी । तो जेवीं झाडी सर्वांगासी । <br>तेवीं योगी देखोनि पापासी । जो अहर्निशीं अनुतापी ॥ ९७ ॥ <br></div>	<div class="oarth">सिंहावर गोमाशी बसली असता तो जसें सारें अंग झाडतो, त्याप्रमाणे योगीही पातकाला पाहून रात्रंदिवस अनुताप करीत राहतो ९७. </div><br clear="left">
<div class="movi">तेणें होऊनि सावचित्त । योगबळें निजयोगयुक्त । <br>पाप निर्दाळावें समस्त । हेंचि प्रायश्चित्त योगियासी ॥ ९८ ॥ <br></div>	<div class="oarth">अशा वेळी त्याने सावध मन करून योगयुक्त होऊन योगबळानेंच साऱ्या पातकांचे क्षालन करावे. हेंच योग्याला प्रायश्चित्त होय ९८. </div><br clear="left">
<div class="movi">हे सांडोनियां योगस्थिती । जैं लावूं धांवे शेणमाती । <br>तैं नागवला गा निश्चितीं । नव्हेचि निष्कृती पापाची ॥ ९९ ॥ <br></div>	<div class="oarth">ही योगस्थिति सोडून तो जर अंगाला शेणमाती लावावयाला धावू लागेल, तर तो खरोखर नागवला म्हणून समजावें. त्याने पातकाची निष्कृति होणार नाही ९९. </div><br clear="left">
<div class="movi">हृदयीं नाहीं अनुतापवृत्ती । वरिवरी गा शास्त्रोक्तीं । <br>लावूं जातां शेणमाती । नव्हे निवृत्ती पापाची ॥ ३०० ॥ <br></div>	<div class="oarth">हृदयांत जर अनुताप झालेला नसेल, आणि वर वर मात्र शास्त्रांत -सांगितल्याप्रमाणे शेणमाती लावावयाला जाईल, तर पातकांची निवृत्ति होणार नाही ३००.</div><br clear="left">
<div class="movi">माझें क्षणार्ध अनुसंधान । कोटि कल्मषां करी दहन । <br>तेथ इतरांचा केवा कोण । हें स्वयें श्रीकृष्ण बोलिला ॥ १ ॥ <br></div>	<div class="oarth">लक्ष लावून माझें एक अर्ध क्षण ध्यान केले, तर कोट्यवधि पातकांचे भस्म होऊन जाते. तेथे इतरांची काय कथा ? असें स्वतः श्रीकृष्ण म्हणाले १. </div><br clear="left">
<div class="movi">ज्याचे अधिकारीं माझें ध्यान । सांडोनियां जाण । <br>प्रायश्चित्त सांगतां आन । लागे दूषण सांगत्यासी ॥ २ ॥ <br></div>	<div class="oarth">ज्याचा अधिकार माझे ध्यान करण्यासारखा आहे, त्याला ते सोडून दुसरे काही प्रायश्चित्त सांगितल्यास, त्या सांगणारालाच दूषण लागेल २. </div><br clear="left">
<div class="movi">यालागीं मुख्यत्वें जाण । येथ अधिकारचि प्रमाण । <br>येचिविखींचें निरूपण । श्रीनारायण सांगत ॥ ३ ॥ <br></div>	<div class="oarth">म्हणून ह्या ठिकाणी मुख्यत्वेकरून अधिकार हाच प्रमाणभूत होय. ह्याचविषयींचे निरूपण स्वतः श्रीकृष्ण सांगतात ३.</div><br clear="left">
<div class="shl">स्वे स्वेऽधिकारे या निष्ठा स गुणः परिकीर्तितः । <br>कर्मणां जात्यशुद्धानामनेन नियमः कृतः । <br>गुणदोषविधानेन सङ्गानां त्याजनेच्छया ॥ २६ ॥ <br></div>	<div class="sharth"> [श्लोक २६] स्वधर्माचे निष्ठेने आचरण करणे, हाच गुण आहे स्वभावतःच अशुद्ध असणार्‍या कर्मांच्या आसक्तीचा त्याग करण्यासाठीच त्यांच्यातील गुणदोष दाखवून त्यांचे नियमन केले आहे. (२६) </div><br clear="left">
<div class="movi">न प्रेरितां शास्त्रें श्रुतीं । विषयीं स्वाभाविक प्रवृत्ती । <br>तिची करावया निवृत्ती । माझि वेदोक्ती प्रवर्तली ॥ ४ ॥ <br></div>	<div class="oarth">वेदांनी किंवा शास्त्रांनी प्रेरणा केल्याशिवायच मनुष्यांची स्वाभाविकपणेच विषयांत प्रवृत्ति असते. तिची निवृत्ति करण्यासाठीच माझी वेदोक्ति प्रगट झाली आहे ४. </div><br clear="left">
<div class="movi">एकाएकीं विषयत्यजन । करावया अशक्त जन । <br>त्यासी वेद दावी दोषगुण । त्यागावया जाण विषयांसी ॥ ५ ॥ <br></div>	<div class="oarth">विषय एकदम टाकून देण्याला लोक असमर्थ असतात, त्यांना विषय सोडण्यासाठीच वेद त्यांच्यांतील गुणदोष दाखवून देतो ५. </div><br clear="left">
<div class="movi">हे माता हे सहोदर । येथ करूं नये व्यभिचार । <br>हे वेद न बोलता अधिकार । तैं यथेष्टाचार विषयांचा ॥ ६ ॥ <br></div>	<div class="oarth">ही आई, ही बहीण, ह्यांच्याशी व्यभिचार करूं नये. हे अधिकार वेदाने जर सांगून दिले नसते, तर विषयाच्या संबंधांत हवा तसा व्यवहार झाला असता ६. </div><br clear="left">
<div class="movi">जेथवरी स्त्रीपुरुषव्यक्ती । तेथवरी कामासक्ती । <br>मी नेमितों ना वेदोक्ती । तैं व्यभिचारप्राप्ती अनिवार ॥ ७ ॥ <br></div>	<div class="oarth">कारण समाजांत जोपर्यंत स्त्री-पुरुष व्यक्ति आहेत, तोपर्यंत कामसंचार हा असणारच ; ह्यासाठी मी जर वेदोक्तीनें नेम करून न देतों तर अतोनात व्यभिचार माजला असता ७. </div><br clear="left">
<div class="movi">सकळ स्त्रिया सांडून । त्यजूनियां इतर वर्ण । <br>सवर्ण स्त्री वरावी आपण । अष्टवर्षा जाण नेमस्त ॥ ८ ॥ <br></div>	<div class="oarth">ह्याकरितां साऱ्या स्त्रिया सोडून इतर वर्णाच्या वर्ज्य करून आठ वर्षांची व आपल्याच जातीची स्त्री असेल, तीच विवाहास योग्य समजावी ८. </div><br clear="left">
<div class="movi">तिचें वेदोक्त पाणिग्रहण । तेथ साक्षी अग्नि आणि ब्राह्मण । <br>इतर स्त्रीयांची वाहूनि आण । स्वदारागमन विध्युक्त ॥ ९ ॥ <br></div>	<div class="oarth">तेथें अग्नि व ब्राह्मण साक्षी ठेवून तिचे वेदोक्त रीतीने पाणिग्रहण करावे आणि मग इतर स्त्रियांविषयीं शपथ वाहून यथाविधीने स्वपत्नीशींच रममाण व्हावे ९. </div><br clear="left">
<div class="movi">यापरी म्यां सकळ लोक । स्त्रीकामें अतिकामुक । <br>स्वदारागमनें देख । केले एकमुख वेदोक्तीं ॥ ३१० ॥ <br></div>	<div class="oarth">ह्याप्रमाणे सारे लोक स्त्रीभोगाविषयीं अत्यंत आसक्त असलेले पाहून वेदोक्तीने स्वदारागमन हेच सर्वांना योग्य असें ठरवून एकनिष्ठ करून ठेवले ३१०. </div><br clear="left">
<div class="movi">याचिपरी म्यां अन्नसंपर्क । वेदवादें नेमिले लोक । <br>येरवीं वर्णसंकर देख । होता आवश्यक वेदेंवीण ॥ ११ ॥ <br></div>	<div class="oarth">ह्याचप्रमाणे मी अन्नसंपर्क कसा करावा, कोणाशी करावा, ह्याचाही वेदमुखाने लोकांना नियम लावून दिला. नाही तर वेदाशिवाय सारा वर्णसंकरच माजून राहिला असता ११. </div><br clear="left">
<div class="movi">तो चुकवावया वर्णसंकर । वर्णाश्रमांचा प्रकार । <br>वेद बोलिला साचार । विषयसंचार त्यागावया ॥ १२ ॥ <br></div>	<div class="oarth">तो वर्णसंकर चुकविण्यासाठी व विषयप्रवृत्ति टाळण्यासाठीच खरोखर वर्णाश्रमाचा प्रकार वेदाने सांगितला १२. </div><br clear="left">
<div class="movi">विषयांची जे प्रवृत्ती । तेचि 'अविद्या' बाधा निश्चितीं । <br>जे विषयांची अतिनिवृत्ती । ती नांव 'मुक्ति' उद्धवा ॥ १३ ॥ <br></div>	<div class="oarth">उद्धवा ! विषयांची जी प्रवृत्ति तीच खरोखर 'अविद्याबाधा' आणि विषयांची अत्यंत निवृत्ति तीच 'मुक्ति' होय १३. </div><br clear="left">
<div class="movi">करावया विषयनिवृत्ती । वेदें द्योतिली कर्मप्रवृत्ती । <br>वर्णाश्रमाचारस्थिती । विषयासक्तिच्छेदक ॥ १४ ॥ <br></div>	<div class="oarth">वेदानें विषयांची निवृत्ति करण्याकरितांच कर्मप्रवृत्ति दाखवून दिली. वर्णाश्रमाच्या आचाराची स्थितिही विषयासक्ति नाहींशी करणारीच आहे १४. </div><br clear="left">
<div class="movi">नित्य नैमित्तिक कर्मतंत्र । नाना गुणदोषप्रकार । <br>वेदें द्योतिले स्वाधिकार । विरक्त नर व्हावया ॥ १५ ॥ <br></div>	<div class="oarth">नित्य नैमित्तिक इत्यादि कर्मतंत्र व गुणदोषांचे नाना प्रकार हे अधिकारपरत्वं वेदाने जे वर्णन केले आहेत, ते मनुष्याला विरक्ति प्राप्त व्हावी म्हणून केले आहेत १५. </div><br clear="left">
<div class="movi">स्वकर्में होय चित्तशुद्धी । तेणें वैराग्य उपजे त्रिशुद्धी । <br>वैराग्य विषयावस्था छेदि । गुणकार्याउपाधी रजतम हे ॥ १६ ॥ <br></div>	<div class="oarth">स्वकर्मानें  चित्तशुद्धि होते व त्यामुळे खरेखुरे वैराग्य प्राप्त होते आणि ते विषयेच्छेचा नाश करून गुणकार्याची उपाधि जे रज-तम त्यांनाही आळा घालतें १६. </div><br clear="left">
<div class="movi">तेव्हां उरे शुद्ध-सत्त्वगुण । तेथें प्रकटे गुरुभजन । <br>गुरुभजनास्तव जाण । ज्ञान विज्ञान घर रिघे ॥ १७ ॥ <br></div>	<div class="oarth">तेव्हां शुद्ध सत्त्वगुणच शिल्लक राहतो आणि त्यामुळे गुरुभजनाचा छंद लागून ज्ञान-विज्ञान घरांत शिरतें १७. </div><br clear="left">
<div class="movi">पूर्ण करितां भगवद्‍भक्ति । तै गुरुभजनीं अधिकारप्राप्ती । <br>सद्‍गुरुमहिमा सांगों किति । मी आज्ञावर्ती गुरुचा ॥ १८ ॥ <br></div>	<div class="oarth">पूर्ण भगवद्भक्ति करावी, तेव्हांच गुरुभजनाचा अधिकार प्राप्त होतो. सद्गुरूचा महिमा किती सांगावा ? मी गुरूचा आज्ञाधारक आहे १८. </div><br clear="left">
<div class="movi">गुरु ज्यावरी अनुग्रहो करी । त्यासी मी भगवंत उद्धरीं । <br>आदरें वाऊनियां शिरीं । निज‍ऐश्वर्यावरी बैसवीं ॥ १९ ॥ <br></div>	<div class="oarth">गुरु ज्याच्यावर अनुग्रह करतो, त्याचा मी भगवंत उद्धार करतो. त्याला मोठ्या आवडीनें मस्तकावर घेऊन आपल्या ऐश्वर्यावर बसवितों १९. </div><br clear="left">
<div class="movi">गुरु परमात्मा परेशु । ऐसा जयाचा विश्वासु । <br>त्याचा अंकिला मी हृषीकेशु । जो जगदीशु जगाचा ॥ ३२० ॥ <br></div>	<div class="oarth">गुरु हाच परमात्मा व परमेश्वर आहे असा ज्याचा विश्वास असतो, त्याचा, जगाचा जगदीश जो मी श्रीकृष्ण, तो अंकित होऊन राहतों ३२०. </div><br clear="left">
<div class="movi">जेथ मी अंकित झालों आपण । तेथ समाधीसीं ज्ञानविज्ञान । <br>वोळंगे गुरुभक्ताचें अंगण । तेथ केवा कोण सिद्धींचा ॥ २१ ॥ <br></div>	<div class="oarth">मीच जेव्हां स्वतः अंकित होतो, तेव्हां समाधीसहवर्तमान ज्ञान विज्ञान हीही गुरुभक्तांच्या घरांत येतात. त्यापुढे सिद्धींचा पाड काय ? २१. </div><br clear="left">
<div class="movi">त्या गुरुचें करूनि हेळण । जो करी माझें भजन । <br>तेणें विखेंसीं मिष्टान्न । मज भोजन घातलें ॥ २२ ॥ <br></div>	<div class="oarth">त्या गुरूची हेलना करून जो माझें भजन करील, त्याने विष घातलेल्या पक्वान्नाचे मला भोजन घातले म्हणून समजावें २२. </div><br clear="left">
<div class="movi">तोंडीं घास डोईं टोला । ऐसा भजनार्थ तो झाला । <br>तो जाण सर्वस्वें नागवला । वैरी आपला आपणचि ॥ २३ ॥ <br></div>	<div class="oarth">तोडांत घास आणि कपाळावर टोला, अशांतलाच तो भजनाचा प्रकार होय. तो सर्वस्वी बुडून आपला आपणच वैरी होतो म्हणून समजावें २३. </div><br clear="left">
<div class="movi">येथवरी गुरूचें महिमान । माझेनि वेदें द्योतिलें जाण । <br>करूनि विषयनिर्दळण । स्वाधिकारें जन तरावया ॥ २४ ॥ <br></div>	<div class="oarth">विषयांचा त्याग करून आपल्या अधिकारबळानेच लोकांनी तरून जावे म्हणून गुरूचे इतके माहात्म्य माझ्या वेदाने सांगितले आहे हे लक्षात ठेव २४. </div><br clear="left">
<div class="movi">यालागीं ज्यासी जो अधिकार । तो तेणें नुल्लंघावा अणुमात्र । <br>हा वेदें केला निजनिर्धार । स्वकर्में नर तरावया ॥ २५ ॥ <br></div>	<div class="oarth">याकरितां ज्याचा जो अधिकार असेल, तो त्याने अणुरेणूइतकाही उलंघन करूं नये. लोकांनी स्वकर्मेच करावीत म्हणून वेदानेही हाच निश्चय सांगितला आहे २५. </div><br clear="left">
<div class="movi">तरी म्हणशी कर्मचि पावन । हेंही सर्वथा न घडे जाण । <br>स्वाधिकारेंवीण कर्माचरण । तें अतिदारुण बाधक ॥ २६ ॥ <br></div>	<div class="oarth">तर मग कर्म हेंच पावन करणारे आहे असें तूं म्हणशील, तर तसेंही कधीच घडत नाही, हे लक्षात ठेव. आपल्या अधिकाराशिवाय कर्माचरण करणे हे अत्यंत घातक आहे २६. </div><br clear="left">
<div class="movi">संन्यास करी गृहस्थधर्म । तें त्यासी वोडवलें अकर्म । <br>गृहस्थ करी करपात्रकर्म । तोचि अधर्म तयासी ॥ २७ ॥ <br></div>	<div class="oarth">संन्याशानें गृहस्थधर्माचे आचरण केले, तर तेंच त्याला पापाला कारण होते. गृहस्थाने करतल भिक्षा मागितली, तर तोच त्याचा अधर्म होतो २७. </div><br clear="left">
<div class="movi">हितासी वोखद घेतां जाण । त्याचें चुकलिया अनुपान । <br>तेंचि अन्यथा होय आपण । पीडी दारुण मरणांत ॥ २८ ॥ <br></div>	<div class="oarth">हितासाठी औषध घेतांना त्याचे अनुपान चुकले, तर तेच उलट होऊन दुःख देते कदाचित मरणापर्यंतही मजल येऊन ठेपते २८ </div><br clear="left">
<div class="movi">तैसें अनाधिकारें करितां कर्म । तेंचि बाधक होय परम । <br>हें वेदें जाणोनियां वर्म । स्वधर्म सुगम नेमिले ॥ २९ ॥ <br></div>	<div class="oarth">तद्वत् अधिकार नसतां कर्म केले, तर तेच अतिशय बाधक होते. हे वर्म जाणून वेदाने ज्याला त्याला सुगम असे धर्म लावून दिले आहेत २९. </div><br clear="left">
<div class="movi">स्वाधिकारें स्वधर्मनिष्ठा । हाचि पुरुषाचा गुण मोठा । <br>तेणें फिटे गुणकर्ममळकटा । प्रिय वैकुंठा तो होय ॥ ३३० ॥ <br></div>	<div class="oarth">आपल्या अधिकाराप्रमाणे आपल्या धर्मावर निष्ठा ठेवणे हाच पुरुषाचा मोठा गुण होय. ह्याच्या योगाने गुणकर्माचा मळ धुऊन जाऊन तो विष्णूला प्रिय होतो ३३०. </div><br clear="left">
<div class="movi">वेदें बोलिला जो गुण । तो अंगीकारावा आपण । <br>वेदें ठेविलें ज्यासी दूषण । तें सर्वथा जाण त्यजावें ॥ ३१ ॥ <br></div>	<div class="oarth">ह्याकरितां वेदानें जो गुण म्हणून सांगितला आहे, त्याचाच आपण स्वीकार करावा. आणि वेदाने ज्याला दूषण दिले आहे, ते सर्वोपरी आपण सोडून द्यावे ३१.</div><br clear="left">
<div class="movi">हेंचि गुणदोषलक्षण । करितां वेदविवंचन । <br>गुंतले गा अतिसज्ञान । माझे कृपेवीण वेदार्थ न कळे ॥ ३२ ॥ <br></div>	<div class="oarth">हेच गुणदोषांचे लक्षण आहे. वेदानुरोधाने ह्याचा विचार करतांना मोठमोठे ज्ञानीही घोटाळ्यांत पडतात. कारण, वेदाचा अर्थ माझ्या कृपेशिवाय कळत नसतो ३२. </div><br clear="left">
<div class="movi">निषेधमुखेंकरितां त्यागु । वेद त्यागवी विषयसंगु । <br>हें वर्म जाणोनि जो चांगु । तो होय निःसंगु महायोगी ॥ ३३ ॥ <br></div>	<div class="oarth">निषेधमुखानें त्याग सांगून वेद हा विषयाच्या संगापासून सोडवितो. हे वर्म लक्षात आणून सुज्ञ असतो तो सर्वसंगपरित्याग करून महायोगी होतो ३३. </div><br clear="left">
<div class="movi">उद्धवा हें वेदतत्त्वसार । तुज म्यां सांगितलें साचार । <br>ज्यालागीं शिणताति सुरनर । ऋषीश्वर तपस्वी ॥ ३४ ॥ <br></div>	<div class="oarth">उद्धवा ! ज्याच्यासाठी मोठमोठे देव, मनुष्य, ऋषीश्वर व तपस्वीही झळ्या खात असतात, ते वेदांतील सार मी तुला यथार्थ रीतीने सांगितले ३४. </div><br clear="left">
<div class="movi">परी माझे कृपेवीण सर्वथा । हें न ये कोणाचिये हाता । <br>तें तुज म्यां सांगितलें आतां । तुझे हितार्था निजगुह्य ॥ ३५ ॥ <br></div>	<div class="oarth">माझ्या कृपेशिवाय हे कोणाच्याच हाती येत नाही; पण मी हे केवळ तुझ्या हितासाठी आपले गुह्य आज तुला सांगून दिले ३५. </div><br clear="left">
<div class="movi">मागें म्यां केलें निरूपण । गुणदोष देखणें तो दोष जाण । <br>त्याचेंही विशद विवेचन । तुज मीं संपूर्ण सांगितलें ॥ ३६ ॥ <br></div>	<div class="oarth">गुणदोष पाहात बसणे हाच एक दोष आहे, असें जें  पूर्वी मी तुला सांगितले होते, त्याचेही स्पष्ट विवेचन आतां तुला सांगितले ३६. </div><br clear="left">
<div class="movi">पराचा देखावा दोषगुण । हें नाहीं नाहीं माझें वेदवचन । <br>दोष त्यजोनियां आपण । घ्यावा गुण हा वेदार्थ ॥ ३७ ॥ <br></div>	<div class="oarth">दुसऱ्याचे गुणदोष पाहावेत, असें माझें वेदवचन मुळीच नाही. आपण दोष असेल तो टाकून, गुण असेल तोच घ्यावा, हाच वेदाचा अर्थ म्ह० हेतु आहे ३७. </div><br clear="left">
<div class="movi">त्यजोनि पराचे दोषगुण । स्वयें गुण घ्यावा आपण । <br>हेंही माझे कृपेवीण । नव्हे जाण उद्धवा ॥ ३८ ॥ <br></div>	<div class="oarth">दुसऱ्याचे दोष टाकून आपण स्वतः त्याचा गुण घ्यावा, हेही उद्धवा ! माझ्या कृपेशिवाय होत नाही ३८. </div><br clear="left">
<div class="movi">न देखोनि पराचे दोषगुण । स्वयें होइजे ब्रह्मसंपन्न । <br>म्हणशी ऐशी कृपा परिपूर्ण । केवीं आपण लाहिजे ॥ ३९ ॥ <br></div>	<div class="oarth">दुसऱ्याचे गुणदोष न पाहातां आपण स्वतःच ब्रह्मासंपन्न होण्याइतकी परिपूर्ण कृपा संपादन कशी करावी? असें म्हणशील ३९, </div><br clear="left">
<div class="movi">तेचिविखींचें निरूपण । कृपेनें सांगताहे श्रीकृष्ण । <br>माझे कृपेचें आयतन । उद्धवा जाण मद्‍भक्ती ॥ ३४० ॥ <br></div>	<div class="oarth">तर त्याचविषयींचे निरूपण कृपा करून श्रीकृष्ण सांगत आहेत. उद्धवा ! माझ्या कृपेचे आश्रयस्थान माझी भक्ति होय ३४०.</div><br clear="left">
<div class="shl">जातश्रद्धो मत्कथासु निर्विण्णः सर्वकर्मसु । <br>वेद दुःखात्मकान् कामान् परित्यागेऽप्यनीश्वरः ॥ २७ ॥ <br></div>	<div class="sharth"> [श्लोक २७] माझ्या कथांमध्ये ज्याला श्रद्धा आहे आणि ज्याला सर्व कर्मांविषयी वैराग्य उत्पन्न झाले आहे, तसेच ज्याला सर्व विषय दुःखरूप आहेत, हेही माहीत आहे, पण तो ते सोडू शकत नसला, (२७) </div><br clear="left">
<div class="movi">माझे कथेचेनि श्रवणें । उठी संसाराचें धरणें । <br>ऐसा विश्वासु धरिला ज्याणें । जीवेंप्राणें निश्चितीं ॥ ४१ ॥ <br></div>	<div class="oarth">माझी कथा श्रवण केल्याने संसाराचे धरणे उठते, असा जीवाभावापासून ज्याचा विश्वास असतो, पाण्यात अर्धा बुडून प्राण जात असतांना ४१, </div><br clear="left">
<div class="movi">म्हणे अर्धोदकीं प्राणांतीं । जैं हरिकथा आठवे चित्तीं । <br>तैं उठे जन्ममरणपंक्ती । येथवरी भक्ति मत्कथेची ॥ ४२ ॥ <br></div>	<div class="oarth">जर मनाला हरिकथेची आठवण होईल, तर जन्ममरणाचा फेरा चुकेल असें जो म्हणतो, इतकी ज्याची कथेवर भक्ति असते ४२, </div><br clear="left">
<div class="movi">ऐशिया भावार्थाचे स्थिती । अनिवार उपजे विरक्ती । <br>नावडे कर्माची प्रवृत्ती । विषयासक्ती नावडे ॥ ४३ ॥ <br></div>	<div class="oarth">इतका ज्याचा भाव दृढ होतो, त्याच्या ठिकाणी अनिवार विरक्ति उत्पन्न होते. त्याला कर्माची प्रवृत्ति रुचत नाही व विषयाची आसक्तीही आवडत नाही ४३. </div><br clear="left">
<div class="movi">नावडे इतर कथावदंती । नावडे लौकिकाची प्रीती । <br>परी निःशेष त्यागाप्रती । सामर्थ्यशक्ति ज्या नाहीं ॥ ४४ ॥ <br></div>	<div class="oarth">त्याला प्रपंचांतील भाकडकथा आवडत नाहीत; लौकिकावरही प्रेम बसत नाही; पण निखालस सर्व सोडून देण्याइतकेंही अंगांत धैर्य नसते ४४. </div><br clear="left">
<div class="movi">तेणें अनन्यभावें जाण । अत्यादरें करावें भजन । <br>येचिविखींचें निरुपण । स्वमुखे श्रीकृष्ण सांगत ॥ ४५ ॥ <br></div>	<div class="oarth">असे असेल त्याने एकनिष्ठेने व आवडीने भजनच करीत जावें. ह्याचविषयींचे निरूपण श्रीकृष्ण स्वतः सांगतात ४५.</div><br clear="left">
<div class="shl">ततो भजेत मां प्रीतः श्रद्धालुर्दृढनिश्चयः । <br>जुषमाणश्च तान्कामान्दुःखोदर्कांश्च गर्हयन् ॥ २८ ॥ <br></div>	<div class="sharth"> [श्लोक २८] तरी त्याने दृढनिश्चयाने, श्रद्धेने आणि प्रेमाने माझे भजन करावेच मात्र विषयसेवन करताना परिणामी ते दुःख देणारे आहेत, असे मानून त्यांच्यात दोषच पाहावेत. (२८) </div><br clear="left">
<div class="movi">त्यागावया नाहीं सामर्थ्यशक्ती । त्यासी विषयभोग जेव्हां येती । <br>ते भोगी ऐशिया रीतीं । जेवीं श्रृंगारिती सुळीं द्यावया ॥ ४६ ॥ <br></div>	<div class="oarth">सारेच सोडून देण्याइतकें ज्याच्या अंगी सामर्थ्य नसते, त्याला विषयोपभोग घेण्याचा जेव्हां प्रसंग येतो, तेव्हां तो असा उपभोग घेतो की, जणूं काय सुळी देण्याकरितांच त्याला शृंगारलें आहे ४६. </div><br clear="left">
<div class="movi">त्यांसी केळें साखर चोखटी । दूधतूप लावितां ओठीं । <br>शूळ भरेल या भोगापाठीं । तो धाक पोटीं धुकधुकीं ॥ ४७ ॥ <br></div>	<div class="oarth">सुळावर देण्यासाठी काढलेल्या मनुष्याला उत्तमोत्तम केळी किंवा साखर आणून दिली, किंवा दूधतूप नेऊन ओठाला लावले, तर त्या खाण्याच्या पाठीमागून शूळ येण्याचा धाक असल्यामुळे त्याच्या पोटांत धस्स होत असते ४७. </div><br clear="left">
<div class="movi">तेवीं विषय भोगितां जाण । पुढें निरय अतिदारुण । <br>मज कां विसरला नारायण । मधुसूदन माधव ॥ ४८ ॥ <br></div>	<div class="oarth">त्याप्रमाणे विषयाचा उपभोग घेत असतां पुढे अत्यंत भयंकर नरक त्याला दिसतो व तो म्हणतो मला नारायण, मधुसूदन, माधव कां बरें विसरला ? ४८.</div><br clear="left">
<div class="movi">मी पडिलों विषयबंदिखानीं । वेगीं पावें गरुडा वळंघोनी । <br>कृपाळुवा चक्रपाणी । मजलागोनी सोडवीं ॥ ४९ ॥ <br></div>	<div class="oarth">हे कृपाळुवा श्रीकृष्णा! मी विषयरूप बंदिखान्यांत  पडलों आहे, आपण गरुडावर बसून लौकर या, आणि मला सोडवा हो ! ४९. </div><br clear="left">
<div class="movi">विषयमहाग्रहाचे तोंडीं । मी सांपडलों बडिशपिंडी । <br>गजेंद्राचेपरी तांतडीं । घालीं उडी मजलागी ॥ ३५० ॥ <br></div>	<div class="oarth">मी विषयरूप विशाल नक्राच्या जबड्यांत सांपडलों आहे, याकरितां गजेंद्रासाठी जशी उडी घालून धावून आलांत, त्याप्रमाणे माझ्यासाठीही उडी घाला ३५०.</div><br clear="left">
<div class="movi">धांव पाव गा गोविंदा । निवारीं माझी विषयबाधा । <br>उपेक्षूं नको मुकुंदा । घेऊनि गदा धांव वेगीं ॥ ५१ ॥ <br></div>	<div class="oarth">हे गोविंदा! धाव धाव आणि मला पाव. माझी विषयबाधा दूर कर. हे मुकंदा! गदा घेऊन लौकर धाव. माझी उपेक्षा करूं नको ५१. </div><br clear="left">
<div class="movi">तूं अडलियांचा सहाकारी । भक्तकाजकैवारी । <br>मज बुडतां विषयसागरीं । वेगे उद्धरीं गोविंदा ॥ ५२ ॥ <br></div>	<div class="oarth">गोविंदा ! तूं अडलेल्याचा साहाय्यकर्ता असून भक्तकाऱ्यांचा कैवारी आहेस. मी विषयसागरांत बुडतों आहे; ह्याकरितां लौकर माझा उद्धार कर ५२. </div><br clear="left">
<div class="movi">मी पडिलों विषयसागरीं । बुडविलों कामलोभलहरीं । <br>क्रोधें विसंचिलों भारी । अभिमानसुसरीं गिळियेलों ॥ ५३ ॥ <br></div>	<div class="oarth">मी विषयसागरांत बुडालों  आहे; कामलोभाच्या लहरींत गटकळ्या खातों आहे; क्रोधानें तर माझी पुरी दुर्दशा उडविली आहे ; आणि अभिमानरूप सुसरीने मला गिळलें आहे ५३. </div><br clear="left">
<div class="movi">तूं दीनदयाळ श्रीहरी । हें आपुलें बिरुद साच करीं । <br>मज दीनातें उद्धरीं । निजबोधकरीं धरोनियां ॥ ५४ ॥ <br></div>	<div class="oarth">हे श्रीहरी! तूं दीनदयाळ आहेस. तें तुझें ब्रीद तूं खरें कर, निजबोधाच्या हाताने धरून मज दीनाचा उद्धार कर ५४. </div><br clear="left">
<div class="movi">हे विषयबाधा अतिगहन । कां पां न पवे जनार्दन । <br>येणें अट्टहासें जाण । करी स्मरण हरीचें ॥ ५५ ॥ <br></div>	<div class="oarth">ही विषयाची बाधा फार कठीण आहे. मला श्रीहरि कां बरें पावत नाही? असा आक्रोश करून तो श्रीहरीचे स्मरण करतो ५५. </div><br clear="left">
<div class="movi">न सुटे विषयवज्रमिठी । पडिलों कामदंष्ट्रांचिये पोटीं । <br>कांहीं केलिया न सुटे मिठी । आतां जगजेठी धांव वेगीं ॥ ५६ ॥ <br></div>	<div class="oarth">विषयाची ही मगरमिठी सुटत नाही. कामाच्या दाढेत अडकलों. कांहीं केलें तरी ही मिठी म्हणून सुटत नाही. ह्याकरितां आतां श्रीकृष्णा ! लवकर धाव हो ५६. </div><br clear="left">
<div class="movi">ऐसा निजभक्तांचा धांवा । क्षणही मज न साहवे उद्धवा । <br>माझी कृपा होय तेव्हां । पूर्ण स्वभावा अनुतापें ॥ ५७ ॥ <br></div>	<div class="oarth">उद्धवा ! असा आपल्या भक्ताचा धावा मला एक क्षणभरही सोसवत नाही. असा स्वाभाविक पूर्णपणे अनुताप व्हावा, तेव्हांच माझी कृपा होते ५७. </div><br clear="left">
<div class="movi">उद्धवा जेथ अनुताप नाहीं । तेथ माझी कृपा नव्हे कहीं । <br>कृपेचें वर्म हेंच पाहीं । जैं अनुताप देहीं अनिवार ॥ ५८ ॥ <br></div>	<div class="oarth">उद्धवा ! ज्या ठिकाणी खराखुरा अनुताप नाही, तेथे माझी कृपाही कधी होत नाही. देहांत अनिवार अनुताप होणे, हेच माझ्या कृपेचें वर्म म्ह• लक्षण आहे, असें तूं समज  ५८. </div><br clear="left">
<div class="movi">माझे कृपेवीण निश्चितीं । कदा नुपजे माझी भक्ती । <br>माझी झालिया कृपाप्राप्ती । अनन्यभक्ती तो करी ॥ ५९ ॥ <br></div>	<div class="oarth">खरोखर माझ्या कृपेशिवाय माझी भक्तीही पण कधी उत्पन्न होत नाही. माझ्या कृपेची ज्याला प्राप्ति होते, तोच माझी अनन्य भक्ति करितो ५९. </div><br clear="left">
<div class="movi">माझे कृपेचें लक्षण । प्राप्त विषय भोगितां जाण । <br>न तुटे माझें अनन्य भजन । 'पूर्ण कृपा' जाय या नांव ॥ ३६० ॥ <br></div>	<div class="oarth">माझ्या कृपेचे लक्षण हेच की, प्राप्त झालेले विषय भोगीत असतां माझ्या अनन्य भजनांत तूट पडत नाही. ह्याचंच नांव माझी 'पूर्ण कृपा' ३६०. </div><br clear="left">
<div class="movi">मग चढत्या वाढत्यां प्रीतीं । नीच नवी करी माझी भक्ती । <br>देह गेह स्त्री पुत्र संपत्ती । वेंची माझे प्रीतीं धनधान्य ॥ ६१ ॥ <br></div>	<div class="oarth">असा माझा कृपांकित भक्त चढत्या वाढत्या प्रेमाने माझी नित्य नवी भक्ति करीत असतो. माझ्या प्रीतीखातर तो आपले घर, दार, स्त्री, पुत्र, संपत्ति व धनधान्य खर्ची घालतो ६१. </div><br clear="left">
<div class="movi">माझे भक्तिलागीं आपण । सर्वस्व वेंची हें नवल कोण । <br>स्वयें वंचीना जीवप्राण । ऐसें अनन्यभजन सर्वदा ॥ ६२ ॥ <br></div>	<div class="oarth">माझ्या भक्तीसाठी तो सर्वस्व खर्ची घालतो, ह्यांत कसले आश्चर्य ? स्वतःचा जीवप्राणही खर्ची घालण्यास तो मागे घेत नाही. असें सदासर्वदा त्याचे अनन्य भजन असते ६२. </div><br clear="left">
<div class="movi">माझ्या भजनाची अतिप्रीती । स्मरण न सांडी अहोरातीं । <br>माझा विसर न पडे चित्तीं । त्याची फळप्राप्ती हरि सांगे ॥ ६३ ॥ <br></div>	<div class="oarth">माझ्या भजनावर त्याचे अतिशयच प्रेम असतें. अहोरात्र माझें स्मरण म्हणून तो सोडीत नाही. त्याच्या चित्ताला विसर म्हणून पडतच नाही. त्यापासून फल काय प्राप्त होते, ते आतां श्रीकृष्ण सांगतात ६३.</div><br clear="left">
<div class="shl">प्रोक्तेन भक्तियोगेन भजतो माऽसकृन्मुनेः । <br>कामा हृदय्या नश्यन्ति सर्वे मयि हृदि स्थिते ॥ २९ ॥ <br></div>	<div class="sharth"> [श्लोक २९] अशा प्रकारे मी सांगितलेल्या भक्तियोगाने निरंतर माझे भजन करण्यामुळे मी त्या साधकाच्या हृदयात येऊन बसतो त्यामुळे हृदयातील सर्व वासना नष्ट होतात. (२९) </div><br clear="left">
<div class="movi">माझी जे कां निजभक्ती । मागां सांगितली तुजप्रती । <br>त्या हातवटिया मीं श्रीपती । यजिलों अतिप्रीतीं वारंवार ॥ ६४ ॥ <br></div>	<div class="oarth">माझी निज भक्ति म्हणून जी मी तुला मागे सांगितली, त्याच पद्धतीने ते भक्त माझें अत्यंत प्रीतीने वारंवार यजन करतात ६४. </div><br clear="left">
<div class="movi">पळपळ क्षणक्षण । माझें न विसरत स्मरण । <br>करिती अनन्य भजन । मदर्पण तें मीचि ॥ ६५ ॥ <br></div>	<div class="oarth">क्षणोक्षणी व पळोपळी न विसरतां माझें स्मरण करीत एकनिष्ठेने माझें भजन करून आपल्यालाच मदर्पण करून मीच होतात ६५. </div><br clear="left">
<div class="movi">दिवसदिवसां चढोवढी । अनिवार प्रीति वाढे गाढी । <br>लागतां नीच नवी गोडी । भजे आवडीं पुनः पुनः ॥ ६६ ॥ <br></div>	<div class="oarth">दिवसेंदिवस चढाओढीने त्याचे प्रेम अनिवार वाढतच जातें. नित्य नवी गोडी लागत असल्यामुळे आवडीने पुनः पुन्हा भजनच करीत राहातात ६६. </div><br clear="left">
<div class="movi">केलीचि भक्ती करितां । उबगु न ये सर्वथा । <br>अधिक हर्ष वाटे चित्ता । उल्हासता मद्‍भजनीं ॥ ६७ ॥ <br></div>	<div class="oarth">केलेलीच भक्ति पुनः पुन्हा केली तरी त्याला कधी कंटाळाच येत नाही, इतकेच नव्हे, तर अधिक हर्षच वाटत असल्याने माझ्या भजनाचा उल्हासच वाटतो ६७. </div><br clear="left">
<div class="movi">मज आकळूनि आपले मनीं । मनींहोनि प्रीति भजनीं । <br>तेथ सकळ काम जाती नासोनी । जेवीं कां तरणीं खद्योत ॥ ६८ ॥ <br></div>	<div class="oarth">मला आपल्या हृदयांत सांठवून भजनावर मनापासून प्रेम असले म्हणजे सूर्यापुढे काजवा जसा निस्तेज होतो. त्याप्रमाणे साऱ्या इच्छा नाहीशा होऊन जातात ६८. </div><br clear="left">
<div class="movi">जेवीं कां केसरी देखोनी । मदगजां होय भंगणी । <br>तेवीं काम जाती हृदयींहूनी । मी चक्रपाणी प्रकटल्या ॥ ६९ ॥ <br></div>	<div class="oarth">सिंहाला पाहिले म्हणजे माजलेल्या हत्तीला जशी पळतां भुई थोडी होते, त्याप्रमाणे मी परमात्मा प्रगट झालों की, हृदयांतून सगळ्या विषयेच्छा दूर पळून जातात ६९. </div><br clear="left">
<div class="movi">'मी प्रकटलों' ऐसें म्हणतां । लाज लागेल या वचनार्था । <br>मजवीण ठावो नाहीं रिता । 'प्रकटलों' आतां म्हणे कोण ॥ ३७० ॥ <br></div>	<div class="oarth">परंतु 'मी प्रगट झालों' असे म्हटले असतां त्या म्हणण्याला बट्टा लागेल ; कारण, माझ्याशिवाय जागाच जर रिकामी नाही, तर मी आतां 'प्रगट झालों' असे कोण म्हणणार? ३७०. </div><br clear="left">
<div class="movi">उद्धवा जाण तत्त्वतां । मी सदा हृदयीं वसता । <br>भक्तांची भ्रांती जातां । मी स्वभावतां प्रकटचि ॥ ७१ ॥ <br></div>	<div class="oarth">कारण उद्धवा! मी खरोखर सदासर्वदा हृदयांतच असतों. भक्तांची भ्रांति दूर  झाली की मी स्वभावतः प्रगटच आहे हे तूं लक्षात ठेव ७१. </div><br clear="left">
<div class="movi">भक्तीं करूनि माझी भक्ती । नाशिली गा निजभ्रांती । <br>तेथ स्वयंभ मी श्रीपती । सहजस्थितीं प्रकटचि ॥ ७२ ॥ <br></div>	<div class="oarth">भक्तांनी माझी भक्ति करून आपली भ्रांति नाहींशी केलेली असते. तेव्हां तेथे मी श्रीकृष्ण स्वयंभू सहज रीतीने प्रगटच आहे ७२. </div><br clear="left">
<div class="movi">मी हृदयीं प्रकटल्यापुढें । भक्तांसी अलभ्य लाभ जोडे । <br>फिटे संसाराचें सांकडें । ऐक पां फाडोवाडें सांगेन ॥ ७३ ॥ <br></div>	<div class="oarth">मी हृदयांत प्रगट होताक्षणी भक्तांना अलभ्य लाभ प्राप्त होतो आणि संसाररूप संकट दूर होतें. तेच आतां सविस्तर सांगतों ऐक ७३.</div><br clear="left">
<div class="shl">भिद्यते हृदयग्रन्थिश्छिद्यन्ते सर्वसंशयाः । <br>क्षीयन्ते चास्य कर्माणि मयि दृष्टेऽखिलात्मनि ॥ ३० ॥ <br></div>	<div class="sharth"> [श्लोक ३०] अशा तर्‍हेने जेव्हा त्याला माझ्या सर्वात्म्याचा साक्षात्कार होतो, तेव्हा त्याच्या हृदयातील अज्ञान दूर होते त्याचे सर्व संशय छिन्नविच्छिन्न होतात आणि कर्मवासना सर्वथैव क्षीण होऊन जातात. (३०)</div><br clear="left">
<div class="movi">उद्धवा मी ज्यासी हृदयीं भेटें । तो मी हृदयमाजीं न संठें । <br>सर्वात्मा सर्वरूपें प्रकटें । नव्हे धाकुटें स्वरूप माझें ॥ ७४ ॥ <br></div>	<div class="oarth">उद्धवा ! मी ज्याला हृदयामध्ये भेटतों, तो मी त्याच्या हृदयांत सांठत नाही; तर सर्वात्मा सर्वरूपानेच प्रगटतो. माझे स्वरूप काही लहानसहान नाही ७४. </div><br clear="left">
<div class="movi">ऐसा मी प्रकटलियापाठिं । संसारुचि न पडे दिठीं । <br>मावळे गुणेंसी भेदत्रिपुटी । पळे उठाउठी भवभय ॥ ७५ ॥ <br></div>	<div class="oarth">अशा रीतीने मी प्रगट झालों म्हणजे मग संसार म्हणून डोळ्यांना दिसतच नाही. गुणांसहवर्तमान भेदाची त्रिपुटी मावळते, आणि भवभय तत्काळ पळून जाते ७५. </div><br clear="left">
<div class="movi">लागतां सूर्याचे किरण । घृताचें नासे कठिणपण । <br>तेवीं मी प्रकटल्या नारायण । न फोडितां जाण लिंगदेह नाशे ॥ ७६ ॥ <br></div>	<div class="oarth">सूर्याचे किरण लागले की, तुपाचा कठिणपणा नाहीसा होतो, त्याचप्रमाणे मी नारायण प्रगटल्याबरोबर न फोडतांच लिंगदेह नाश पावतो, हें तूं लक्षात ठेव ७६. </div><br clear="left">
<div class="movi">धुई दाटली चहूंकडे । ते चंडवातें तत्काळ उडे । <br>तेवीं माझ्या स्वप्रकाशापुढें । वासनेचें उपडे समूळ जाळ ॥ ७७ ॥ <br></div>	<div class="oarth">चहूंकडे धुकें पसरले, तर ते जोराच्या वाऱ्याने लागलेच उडून जाते, त्याप्रमाणे माझ्या स्वप्रकाशापुढे वासनेचे जाळें समूळ नाहींसें होतें ७७. </div><br clear="left">
<div class="movi">समूळ उपडितां वासनेसी । संशय निमे जीवेंभावेंसीं । <br>तेथ क्षयो झाला कर्मासी । जेवीं रवीपाशीं अंधारें ॥ ७८ ॥ <br></div>	<div class="oarth">वासनेला समूळ उपटून काढली की, जीवाभावासह संशय ठार होतो. तेव्हां सूर्यापुढे अंधार नाहीसा व्हावा त्याप्रमाणे कर्माचाही क्षय होऊन जातो ७८. </div><br clear="left">
<div class="movi">तेवीं गुण नासती स्वकार्येंसीं । अविद्या नासे अज्ञानेंसीं । <br>जीव नासे शिवपणेंसीं । चिदचिद्‍ग्रंथीसीं अहंकारु ॥ ७९ ॥ <br></div>	<div class="oarth">त्याचप्रमाणे आपल्या कार्यासहवर्तमान गुणही नाश पावतात ; अज्ञानासहवर्तमान अविद्या नाश पावते; शिवपणासहवर्तमान जीव नाश पावतो; व चिदचिद्ग्रंथीसहवर्तमान अहंकारही नाश पावतो ७९. </div><br clear="left">
<div class="movi">तेथ सोहंहंसाची बोळवण । न करितांचि जाहली जाण । <br>भेणें पळाले जन्ममरण । पडलें शून्य संसारा ॥ ३८० ॥ <br></div>	<div class="oarth">तेव्हां 'सोहं-हंसाची' न करतांच बोळवण होते, हे लक्षात ठेव. जन्ममरण भीतीनेच पळून जातें व संसारावर पाणी पडतें ३८०. </div><br clear="left">
<div class="movi">यापरी भक्तियोगें गहन । माझें करूनियां भजन । <br>भक्त पावले समाधान । ऐसेनि जाण निजभजनें ॥ ८१ ॥ <br></div>	<div class="oarth">ह्याप्रमाणे गहन भक्तियोगाने माझें भजन करितात व अशा निजभजनानेच भक्त समाधान पावतात ८१. </div><br clear="left">
<div class="movi">एवं भक्ति-ज्ञान-कर्मयोग । या तिहीं योगांचा विभाग । <br>तुज म्यां सांगितला साङ्ग । हें वर्म चांग मत्प्राप्ती ॥ ८२ ॥ <br></div>	<div class="oarth">अशा प्रकारें भक्ति, ज्ञान व कर्मयोग, ह्या तिन्ही योगांचे भेद तुला मी सांगोपांग सांगितले. माझ्या प्राप्तीचें हेच चांगले वर्म आहे ८२. </div><br clear="left">
<div class="movi">येथ विशेषें माझी भक्ति । न पाहे साह्य सांगाती । <br>नव्हे आणिकांची पंगिस्ती । साधी मत्प्राप्ती अंगोवांगीं ॥ ८३ ॥ <br></div>	<div class="oarth">यामध्ये विशेषेकरून माझी भक्तिच श्रेष्ठ होय. ती दुसऱ्या कोणाच्याच साहाय्याची अथवा सोबत्याची अपेक्षा करीत नाहीं; किंवा दुसऱ्याची ती पंगिस्तही राहात नाही. ती स्वतः आपल्या सामर्थ्याने माझी प्राप्ति साधून देते ८३. </div><br clear="left">
<div class="movi">न करितां माझें भजन । सर्वथा नुपजे माझें ज्ञान । <br>कर्म न करितां मदर्पण । तेंचि जाण अकर्म ॥ ८४ ॥ <br></div>	<div class="oarth">माझें भजन केले नाही तर माझे ज्ञान कधींच उत्पन्न होणार नाही. कर्म जर मला अर्पण केले नाही, तर तेंच अकर्म होते ८४. </div><br clear="left">
<div class="movi">यालागीं मुख्य जें निजज्ञान । तें अपेक्षी माझें भजन । <br>तेथ कर्म बापुडें रंक जाण । भजनेंवीण सरेना ॥ ८५ ॥ <br></div>	<div class="oarth">म्हणून मुख्यतः जे आत्मज्ञान, ते माझ्याच भजनाची अपेक्षा करते. तिकडे कर्म तर काय बिचारे, केवळ रंक होय. ते माझ्या भजनावांचून पुढेच येऊ शकत नाही ८५. </div><br clear="left">
<div class="movi">एवं ज्ञान कर्में परमार्थीं । माझे भक्तिस्तव होती सरतीं । <br>ते भक्तिची निजख्याती । ऐक तुजप्रती सांगेन ॥ ८६ ॥ <br></div>	<div class="oarth">तात्पर्य, ज्ञान व कर्म ही परमार्थात भक्तीमुळेच श्रेष्ठत्वाला पोचतात. त्या भक्तीचे खरे माहात्म्य आतां तुला सांगतों ऐक ८६.</div><br clear="left">
<div class="shl">तस्मान्मद्‍भक्तियुक्तस्य योगिनो वै मदात्मनः । <br>न ज्ञानं न च वैराग्यं प्रायः श्रेयो भवेदिह ॥ ३१ ॥ <br></div>	<div class="sharth"> [श्लोक ३१] असा माझ्या भक्तीने युक्त असलेला जो योगी माझ्याच चिंतनात मग्न राहातो, त्याला ज्ञान किंवा वैराग्य नसले, तरी इहलोकी त्याचे कल्याण निश्चितपणे होते. (३१) </div><br clear="left">
<div class="movi">करूं नेणे कर्माचरण । न साधितां वैराग्यज्ञान । <br>भावें करितां माझें भजन । माझ्या स्वरूपीं मन ठेवूनी ॥ ८७ ॥ <br></div>	<div class="oarth">कर्माचरण करावयाचे समजत नाही. वैराग्यज्ञान संपादन केलेले नाही, तरी माझ्या स्वरूपावर लक्ष ठेवून भक्तिभावाने माझे भजन केलें ८७, </div><br clear="left">
<div class="movi">तेथ ज्ञानकर्मादिकें जाण । मुख्य वैराग्यही आपण । <br>मद्‍भक्तीसी येती लोटांगण । चरणां शरण पैं येती ॥ ८८ ॥ <br></div>	<div class="oarth">तर ज्ञानकर्मादिक इतकेच नव्हे, तर मुख्य वैराग्यही स्वतः, भक्तीच्या चरणी, शरण येऊन लोटांगण  घालतात ८८. </div><br clear="left">
<div class="movi">शरण येणें हें कायशी गोठी । केवळ जन्मती भक्तीच्या पोटीं । <br>मग लडेवाळें घालूनि मिठी । स्वानंदाची गोमटी मागती गोडी ॥ ८९ ॥ <br></div>	<div class="oarth">शरण येतात ही कसली मोठी गोष्ट ? पण ती तिच्या पोटी जन्मच घेतात; आणि मग लाडाने तिला मिठी मारून आत्मानंदाची सुंदर गोडी तिच्यापाशी मागतात ८९. </div><br clear="left">
<div class="movi">एवं भक्ति आपुले अंकीं जाण । करी ज्ञानादिकांचे लालन । <br>परमानंद पाजूनि पूर्ण । करी पालन निजांगें ॥ ३९० ॥ <br></div>	<div class="oarth">तात्पर्य काय की, भक्ति ही ज्ञान, वैराग्य व कर्म ह्यांना आपल्या मांडीवरच खेळविते आणि परमानंद पूर्णपणे पाजून स्वतः त्यांचे पालन करते ३९०. </div><br clear="left">
<div class="movi">ते आतुडल्या माझी भक्ति । ज्ञानादिकें कामारी होती । <br>तेचिविखींची उपपत्ती । स्वयें श्रीपती सांगत ॥ ९१ ॥ <br></div>	<div class="oarth">ती माझी भक्ति साध्य झाली की, ज्ञानादिक हे सेवक बनतात. ह्याविषयींचेच निरूपण श्रीकृष्ण सांगतात ९१.</div><br clear="left">
<div class="shl">यत्कर्मभिर्यत्तपसा ज्ञानवैराग्यतश्च यत् । <br>योगेन दानधर्मेण श्रेयोभिरितरैरपि ॥ ३२ ॥ <br>सर्वं मद्‍भक्तियोगेन मद्‍भक्तो लभतेऽञ्जसा <br>स्वर्गापवर्गं मद्धाम कथाञ्चिद्यदि वाञ्छति ॥ ३३ ॥ <br></div>	<div class="sharth"> [ श्लोक ३२-३३] कर्म, तपश्चर्या, ज्ञान, वैराग्य, योगाभ्यास, दानधर्म आणि अन्य कल्याणसाधनांनी जे प्राप्त होऊ शकते, ते सर्व, माझा भक्त माझ्या भक्तियोगाने स्वर्ग, मोक्ष किंवा माझे वैकुंठधाम यांपैकी ज्याची इच्छा करतो, ते सहजासहजी मिळवितो. (३२-३३) </div><br clear="left">
<div class="movi">जें पाविजे स्वधर्मकर्मादरें । जें पाविजे निर्बंध तपाचारें । <br>जें सांख्यज्ञानविचारें । पाविजे निर्धारें जें वस्तु ॥ ९२ ॥ <br></div>	<div class="oarth">स्वधर्मकर्मैकरून जें प्राप्त होते; कडकडीत तप आचरण केल्याने जे साध्य होते; किंवा सांख्यज्ञानाच्या विचाराने निश्चयेंकरून जी वस्तु हाती लागते ९२; </div><br clear="left">
<div class="movi">जें पाविजे विषयत्यागे । जें पाविजे अष्टांगयोगें । <br>जें वातांबुपर्णाशनभोगें । जें दानप्रसंगें पाविजे ॥ ९३ ॥ <br></div>	<div class="oarth">तसेंच विषयत्यागाने जें  प्राप्त होते; अष्टांगयोगानें जें साध्य होतें, वायु, जल, पानें सेवन करून शेवटीं जें फल प्राप्त होते ९३ : </div><br clear="left">
<div class="movi">जें साधें वेदाध्ययनें । जें साधे सत्यवचनें । <br>जें साधे अनेकीं साधनें । तें मद्‍भजनें पाविजे ॥ ९४ ॥ <br></div>	<div class="oarth">त्याचप्रमाणे वेदाध्ययनाने जे मिळतें : सत्य भाषणानें जें साध्य होते; अनेक साधनांनीं जें  प्राप्त होते; तें सारें माझ्या एका भजनाने मिळत असते ९४. </div><br clear="left">
<div class="movi">हें न सोशितां साधनसांकडें । नुल्लंघितां गिरिकपाटकडे । <br>हीं सकळ फळें येती दारापुढें । जैं माझी आतुडे निजभक्ति ॥ ९५ ॥ <br></div>	<div class="oarth">इतक्या साधनांची संकटें न सोसतां, गिरिगुहा शोधीत न बसतां, माझी भक्ति जर साध्य होईल, तर ही सारी फळे आपल्या दारापुढे येऊन उभी राहातात ९५. </div><br clear="left">
<div class="movi">उद्धवा तूं म्हणसी जाण । ऐशी ते तुझी भक्ति कोण । <br>ब्रह्मभावें जें गुरुभजन । ते भक्तिचा पूर्ण हा प्रतापु ॥ ९६ ॥ <br></div>	<div class="oarth">आतां उद्धवा ! तूं म्हणशील की, अशी तुझी भक्ति तरी कोणती? तर ब्रह्मभावनेने जें गुरूचे भजन, त्याच भक्तीचा हा पूर्ण प्रताप होय ९६. </div><br clear="left">
<div class="movi">सद्‍गुरुभजनापरती । साधकांसी नाहीं प्राप्ती । <br>मी भगवंत करीं गुरुभक्ति । इतरांचा किती पवाडु ॥ ९७ ॥ <br></div>	<div class="oarth">साधकांना सद्गुरुभजनाहून दुसरा श्रेष्ठ लाभच नाही. मी साक्षात् भगवान् गुरूची भक्ति करतो. मग इतरांची काय कथा ? ९७. </div><br clear="left">
<div class="movi">मीही सद्‍गुरुचेनि धर्में । पावलों एवढिये महिमे । <br>त्या सद्‍गुरूचे गुरु गरिमे । कोणे उपमे उपमावें ॥ ९८ ॥ <br></div>	<div class="oarth">मीसुद्धा सद्गुरूच्याच कृपेनें एवढ्या थोरपणाला चढलों आहे. तेव्हां अशा सद्गुरूच्या थोरवीला कशाची उपमा द्यावी बरें? ९८. </div><br clear="left">
<div class="movi">जे गुरुब्रह्म अभेदभक्त । अवचटें अणुमात्र वांछित । <br>तैं वैकुंठादि समस्त । मी त्यांसी देत स्वर्गापवर्ग ॥ ९९ ॥ <br></div>	<div class="oarth">जे कोणी गुरूलाच परब्रह्म मानून अभेद भावनेनें भक्ति करतात, त्यांना अकस्मात् कसली तरी इच्छा झाली, तर त्यांना मी स्वर्ग, मोक्ष, वैकुंठ, इत्यादि सर्व काही देतों ९९. </div><br clear="left">
<div class="movi">हेंही बोलतां अत्यंत थोडें । मी त्यांच्या भजनसुरवाडें । <br>भुललों गा वाडेंकोडें । त्यां मागेंपुढें सदा तिष्ठें ॥ ४०० ॥ <br></div>	<div class="oarth">हें  सुद्धा सांगितलेले थोडेच आहे. त्यांच्या भजनाच्या आवडीने मी अगदी भुलून जातो व त्यांच्या मागेंपुढे सदासर्वकाल उभा राहुन खडा पाहरा करतों ४००.</div><br clear="left">
<div class="movi">मद्‍भक्त नैराश्यें अतिगाढे । ते मागतील हें कदा न घडे । <br>तेंही लक्षण तुजपुढें । अतिनिवाडें सांगेन ॥ १ ॥ <br></div>	<div class="oarth">  पण माझे भक्त असतात ते अत्यंत निःस्पृह असतात. ते काही मागतील हे कधींच घडावयाचे नाही. त्याचेही निरूपण मी तुला मोठ्या कसोशीने सांगेन, तें लक्ष देऊन ऐक १.</div><br clear="left">
<div class="shl">न किञ्चित्साधवो धीरा भक्ता ह्येकान्तिनो मम । <br>वाच्छन्त्यपि मया दत्तं कैवल्यमपुनर्भवम् ॥ ३४ ॥ <br></div>	<div class="sharth"> [श्लोक ३४ ] माझे अनन्य प्रेमी, धीर, साधू भक्त स्वतः तर कशाचीच इच्छा करीत नाहीत किंबहुना मी त्यांना कैवल्य, किंवा पुनर्जन्माचा अभाव जरी देऊ केला, तरी तोसुद्धा ते घेऊ इच्छित नाहीत. (३४) </div><br clear="left">
<div class="movi">ज्यासी नघेणेंपणाचा प्रबोधु । साचार झाला अतिविशदु । <br>ऐसा निरपेक्ष जो शुद्धु । तो सत्य साधु मज मान्य ॥ २ ॥ <br></div>	<div class="oarth">काहीएक घ्यावयाचे नाही असाच बोध शुद्ध रीतीने ज्याच्या मनावर ठसला, असा जो खरोखरीचा निरपेक्ष असतो, तोच मला मान्य असलेला खरा साधु होय २. </div><br clear="left">
<div class="movi">ज्याच्या ठायीं निरपेक्षता । धैर्य त्याचे चरण वंदी माथां । <br>ज्याच्या ठायीं अधीरता । तेथ निरपेक्षता असेना ॥ ३ ॥ <br></div>	<div class="oarth">ज्याच्या ठिकाणी निरपेक्षता असते, त्याचे चरण धैर्य वंदन करतें. ज्याच्या ठिकाणी अधीरता वसते, त्याच्या ठिकाणी निरपेक्षता असतच नाहीं ३. </div><br clear="left">
<div class="movi">कोटिजन्में बोधु जोडे । तैं हे निरपेक्षता आतुडे । <br>निरपेक्षतेवरुतें चढे । ऐसें नाहीं फुडें साधन ॥ ४ ॥ <br></div>	<div class="oarth"> कोट्यवधि जन्म घ्यावेत, तेव्हांच हे ज्ञान प्राप्त होते आणि त्यानंतरच निरपेक्षता मिळत असते. निरपेक्षतेहून श्रेष्ठ असें दुसरे काही साधनच नाही ४. </div><br clear="left">
<div class="movi">ऐशिये निरपेक्षताप्राप्तीं । माझ्या भजनीं अतिप्रीती । <br>ती लाभे माझी चौथी भक्ती । जीसी 'एकांती' म्हणे वेदु ॥ ५ ॥ <br></div>	<div class="oarth">अशी निरपेक्षता प्राप्त झाली म्हणजेच माझ्या भजनावर अतिशय प्रेम जडते. मग त्याला माझी चौथी भक्ति, जिला वेदामध्ये 'एकान्तभक्ति.' असे म्हणतात, ती साध्य होते ५. </div><br clear="left">
<div class="movi">ऐक एकान्तभक्तीची मातु । देवाभक्तांसी होय एकांतु । <br>भक्त रिघे देवाआंतु । देव भक्तांतु सबाह्य ॥ ६ ॥ <br></div>	<div class="oarth">एकान्तभक्तीची गोष्ट ऐक. तींत देवाचा आणि भक्ताचा एकान्त होतो. भक्त देवाच्या आत शिरतो, आणि देव भक्तामध्ये सबाह्य शिरतो ६. </div><br clear="left">
<div class="movi">ऐसें अभेद माझें भजन । या नांव 'एकान्तभक्ति' जाण । <br>मजवेगळें कांहीं भिन्न । न देखे आन जगामाजीं ॥ ७ ॥ <br></div>	<div class="oarth">असें अभेदभावाचे जे माझे भजन, याचे  नांव 'एकान्तभक्ति' तींत भक्ताला माझ्याहून भिन्न असें जगामध्ये काही दिसतच नाहीं ७. </div><br clear="left">
<div class="movi">त्यांसी चहूं पुरुषार्थेंसीं मुक्ति । मी स्वयें देताहें श्रीपती । <br>ते दुरोनि दृष्टीं न पाहती । मा धरिती हातीं हें कदा न घडे ॥ ८ ॥ <br></div>	<div class="oarth">त्याला स्वतः मी श्रीकृष्ण चारही पुरुषार्थासहवर्तमान मुक्ति देतो. पण ते त्यांना दुरूनसुद्धा पाहात नाहीत. मग हातात धरतील हें  नांव कशाला? ८. </div><br clear="left">
<div class="movi">ते स्वमुखें कांहीं मागती । हें न घडे कदा कल्पांतीं । <br>सांडुनि माझी एकांतभक्ति । कैवल्य न घेती ते निजभक्त ॥ ९ ॥ <br></div>	<div class="oarth">बरें, ते आपल्या मुखाने काही मागतील म्हणावें, तर तें कल्पांतीही शक्य नाही. माझी एकाम्तभक्ति सोडून माझे भक्त मोक्ष कधीच घेत नाहीत ! ९ . </div><br clear="left">
<div class="movi">मोक्षही न घ्यावया कोण भावो । त्याचाही मथित अभिप्रावो । <br>स्वयें सांगे देवाधिदेवो । अगम्य पहा हो श्रुतिशास्त्रां ॥ ४१० ॥ <br></div>	<div class="oarth">मोक्षही न घेण्याचे कारण काय? हा श्रुतिशास्त्रालाही अगम्य असणारा भाव देवाधिदेव श्रीकृष्ण सारांशरूरूपाने सांगत आहेत ४१०.</div><br clear="left">
<div class="shl">नैरपेक्ष्यं परं प्राहुर्निःश्रेयसमनल्पकम् । <br>तस्मान्निराशिषो भक्तिर्निरपेक्षस्य मे भवेत् ॥ ३५ ॥ <br></div>	<div class="sharth"> [ श्लोक ३५] कशाचीही अपेक्षा न करणे यालाच श्रेष्ठ निःश्रेयस म्हणतात म्हणून ज्याला कोणतीही कामना किंवा अपेक्षा नाही, त्याचीच माझे ठिकाणी भक्ती निर्माण होते. (३५) </div><br clear="left">
<div class="movi">जो निरपेक्ष निर्विशेष । तो मज पूज्य महापुरुष । <br>मोक्ष त्याचे दृष्टीं भूस । धन्य नैराश्य तिहीं लोकीं ॥ ११ ॥ <br></div>	<div class="oarth">जो नितान्त निरपेक्ष असतो, तो महापुरुष मला पूज्य असतो. त्याच्या दृष्टीला मोक्ष हा केवळ भुसासमान वाटतो. असें नैराश्य ग्रैलोक्यांतही धन्य होय ११. </div><br clear="left">
<div class="movi">ऐक निरपेक्षतेचा उत्कृष्ट । तेथ चारी पुरुषार्थ फळकट । <br>वैकुंठकैलासादि श्रेष्ठ । ते पायवाट निरपेक्षा ॥ १२ ॥ <br></div>	<div class="oarth">निरपेक्षतेची थोरवी ऐक. तशा पुरुषाला चारी पुरुषार्थ फोल वाटतात. वैकुंठ, कैलास आदिकरून जी स्थाने केवळ श्रेष्ठ म्हणून समजतात, ती तर त्यांची पायवाट असते १२. </div><br clear="left">
<div class="movi">निरपेक्षापाशीं जाण । वोळंगे येती सुरगण । <br>तेथ ऋद्धिसिद्धींचा पाड कोण । वोळंगे अंगण कळिकाळ ॥ १३ ॥ <br></div>	<div class="oarth">निरपेक्ष मनुष्यापाशी देवसुद्धा चालत येतात. मग ऋद्धिसिद्धींची कथा काय? प्रत्यक्ष कलिकाळसुद्धा दाराशी उभा असतो १३. </div><br clear="left">
<div class="movi">स्वयें महादेव आपण । सर्वस्वें करी निंबलोण । <br>श्रियेसहित मी आपण । अंकित जाण तयाचा ॥ १४ ॥ <br></div>	<div class="oarth">स्वतः महादेवही सर्वस्वी लिंबलोण करतो, आणि मीही लक्ष्मीसहवर्तमान त्याचा अंकित होऊन राहातों हे लक्षात ठेव १४. </div><br clear="left">
<div class="movi">निरपेक्ष जो माझा भक्त । जो मजसमान समर्थ । <br>हेंही बोलणें अहाच येथ । तो मीचि निश्चित चिद्‌रूपें ॥ १५ ॥ <br></div>	<div class="oarth">माझा जो भक्त निरपेक्ष असतो, तो माझ्यासारखाच समर्थ असतो. पण हे बोलणेसुद्धा औपचारिकच आहे. कारण, तो चिद्रूपत्वाने खरोखर मीच असतो १५. </div><br clear="left">
<div class="movi">मी परमात्मा परमानंद । भक्त मद्‍भजनें शुद्ध स्वानंद । <br>दोघे अभेदें स्वानंदकंद । सच्चिदानंद निजरूपें ॥ १६ ॥ <br></div>	<div class="oarth">मी परमात्मा परमानंदस्वरूप आहे म्हणून भक्तही माझ्या भजनानें शुद्ध स्वानंदस्वरूपच बनतो. दोघेही अभेदपणाने स्वानंदकंद व सच्चिदानंदस्वरूपच आहोत १६. </div><br clear="left">
<div class="movi">ऐसे मद्‍भावें भक्त संपन्न । ते न देखती दोषगुण । <br>तेचिविखींचें निरूपण । स्वयें श्रीकृष्ण सांगत ॥ १७ ॥ <br></div>	<div class="oarth">असे माझ्या भक्तीनें संपन्न झालेले माझे भक्त गुणदोष पाहात नाहीत. त्याचविषयींचे निरूपण श्रीकृष्ण स्वतः सांगतात १७.</div><br clear="left">
<div class="shl">न मय्येकान्तभक्तानां गुणदोषोद्‍भवा गुणाः । <br>साधूनां समचित्तानां बुद्धेः परमुपेयुषाम् ॥ ३६ ॥ <br></div>	<div class="sharth"> [श्लोक ३६ ] जे बुद्धीच्याही पलीकडे असलेल्या परमात्मतत्त्वाला प्राप्त झाले आहेत, त्या माझ्या समदर्शी महात्म्यांचा आणि माझ्या अनन्यप्रेमी भक्तांचा, या विधिनिषेधांद्वारे होणार्‍या पुण्यपापांशी काहीही संबंध असत नाही. (३६) </div><br clear="left">
<div class="movi">जो न देखे विषयभेदु । ज्यासी समत्वाचा निजबोधु । <br>तोचि बोलिजे ' शुद्ध साधू ' । परमानंदु मद्‍भजनें ॥ १८ ॥ <br></div>	<div class="oarth">जो विषमभेद पाहात नाही, ज्याला समत्वाचा निजबोध झालेला आहे, त्यालाच शुद्ध 'साधु' असें म्हणतात. त्यालाच माझ्या भजनानें  परमानंदाचा लाभ होतो १८. </div><br clear="left">
<div class="movi">मी एक परमात्मा सर्व भूतीं । न देखे द्वैताची प्रतीती । <br>ऐशी ज्याची भजनस्थिती । 'एकांतभक्ति' त्या नांव ॥ १९ ॥ <br></div>	<div class="oarth">सर्व प्राणिमात्रांमध्ये एक मीच परमात्मा भरलेला आहे, अशी त्याची दृष्टि झाल्यामुळे द्वैताची प्रतीति त्याला दिसतच नाही. अशी ज्याची भजनस्थिति असते, तिलाच ' एकांतभक्ति' असे म्हणतात १९. </div><br clear="left">
<div class="movi">सदा समभावें एकाग्र । माझ्या भजनीं अतितत्पर । <br>ते प्रकृतीचे परपार । पावले साचार मद्‌रूपीं ॥ ४२० ॥ <br></div>	<div class="oarth">निरंतर सर्वत्र समभाव ठेवून एकाग्रमनाने माझ्या भजनांत अति तत्पर राहातात, ते प्रकृतीच्या पलीकडे जाऊन खरोखर मत्स्वरूपच होतात ४२०. </div><br clear="left">
<div class="movi">ऐसे मद्‍भावें भक्त परिपूर्ण । ते न देखती दोषगुण । <br>उद्धवा म्यां हे निजखूण । पूर्वी तुज जाण सांगितली ॥ २१ ॥ <br></div>	<div class="oarth">असे जे मद्भावाने परिपूर्ण असतात ते गुणदोष पाहात नाहीत. उद्धवा ! ही माझी खूण तुला मी पूर्वी सांगितलीच आहे २१. </div><br clear="left">
<div class="movi">साकरेची साली फेडणें । कीं कापुराचा कोंडा काढणें । <br>रत्‍नदीपाची काजळी फेडणें । तेवीं गुणदोष देखणें सृष्टीमाजीं ॥ २२ ॥ <br></div>	<div class="oarth">साखरेची जर साल काढतां येईल, कापराचा जर कोंडा निघेल, रत्नाच्या तेजाची जर काजळी धरेल, तरच माझे भक्त सृष्टीत गुणदोष पाहातील २२. </div><br clear="left">
<div class="movi">ज्याचा घ्यावा अवगुण । मुख्य अवगुणी मी आपण । <br>ज्याचा घ्यावा उत्तम गुण । तोही जाण मद्‌रूप ॥ २३ ॥ <br></div>	<div class="oarth">ज्याचा अवगुण घ्यावा, तो अवगुणही मुख्यत्वेकरून मीच आहे. आणि ज्याचा उत्तम गुण घ्यावा तोही मद्रूपच आहे २३. </div><br clear="left">
<div class="movi">यापरी भक्तजगजेठी । मद्‌रूपें देखे सकळ सृष्टी । <br>त्यासी गुणदोषांची गोष्टी । न पडे दृष्टीं सर्वथा ॥ २४ ॥ <br></div>	<div class="oarth">अशा प्रकारे भक्तशिरोमणि मत्स्वरूपानेच सारी सृष्टि पाहात असतो. गुणदोषाची गोष्ट त्याच्या कधी दृष्टीसच पडत नाही २४. </div><br clear="left">
<div class="movi">गुणदोष न देखावे जाण । हेंचि साधनीं मुख्य साधन । <br>येचि अर्थींचें निरूपण । आदरें श्रीकृष्ण सांगत ॥ २५ ॥ <br></div>	<div class="oarth">गुणदोष पाहूंच नयेत हेच सर्व साधनांत मुख्य साधन आहे. ह्याविषयींचेच निरूपण आदरपूर्वक श्रीकृष्ण सांगत आहेत २५.</div><br clear="left">
<div class="shl">एवमेतान्मयाऽऽदिष्टाननुतिष्ठन्ति मे पथः । <br>क्षेमं विन्दति मत्स्थानं यद्‍ब्रह्म परमं विदुः ॥ ३७ ॥ <br>इति श्रीभागवते महापुराणे पारमहंस्यां <br>संहितायां एकादशस्कन्धे विंशोऽध्यायः ॥ २० ॥ <br></div>	<div class="sharth"> [श्लोक ३७] अशा प्रकारे जे लोक मी सांगितलेल्या या ज्ञान, भक्ती आणि कर्ममार्गाचा आश्रय घेतात, ते माझ्या परमकल्याणस्वरूप अशा धामाला प्राप्त होतात कारण परब्रह्मतत्त्व त्यांनी जाणलेले असते. (३७) <br>इति श्रीमद्‍भागवते महापुराणे पारमहंस्यां  संहितायां एकादशस्कन्धे विंशोऽध्यायः ॥ २० ॥  अध्याय विसावा समाप्त </div><br clear="left">
<div class="movi">उद्धवा यापरी जाण । म्यां वेदवादें आपण । <br>उपदेशिले गा जन । भक्तिज्ञानकर्मयोगें ॥ २६ ॥ <br></div>	<div class="oarth">उद्धवा ! अशा रीतीने मी वेदवाणीने स्वतः भक्ति, ज्ञान आणि कर्मयोग यांच्या द्वारे लोकांना उपदेश केला आहे २६. </div><br clear="left">
<div class="movi">कर्मेंचि कर्मे छेदिजेती । ऐशी 'कर्मयोगाची' गती । <br>स्वधर्मकर्में माझी प्राप्ती । ते म्यां तुजप्रती सांगितली ॥ २७ ॥ <br></div>	<div class="oarth">कर्मानेच कर्में नाहीशी करावीत हेच कर्मयोगांतील रहस्य आहे, आणि स्वधर्मकर्माने माझी प्राप्ति होते, हेही मी तुला सांगितले आहे २७. </div><br clear="left">
<div class="movi">नित्यानित्यविवंचन । करूनि अनित्यनिर्दळण । <br>हें 'ज्ञानयोगाचें' लक्षण । तुज म्यां संपूर्ण सांगितलें ॥ २८ ॥ <br></div>	<div class="oarth">तसेंच, नित्य कोणतें व अनित्य कोणते, याचा विचार करून अनित्य असेल तें नाहींसें करून टाकणे, हे ज्ञानयोगाचे लक्षण होय. तेंही सारे मी तुला सांगितले २८. </div><br clear="left">
<div class="movi">तैशीच करितां 'माझी भक्ती' । सकळ फळें पायां लागती । <br>भक्तांसी अनायासें माझी प्राप्ती । हेंही तुजप्रती सांगितलें ॥ २९ ॥ <br></div>	<div class="oarth">तसेंच, माझी भक्ति केली असतां सारी फळे येऊन पायीं लागतात, आणि भक्तांना अनायासेंच माझी प्राप्ति होते, हेही तुला मी सांगितले २९. </div><br clear="left">
<div class="movi">अधिकारभेदेंसीं साङ्ग । त्रिकांड त्रिविध वेदमार्ग । <br>माझे प्राप्तीलागीं चांग । विशद विभाग म्यां केले ॥ ४३० ॥ <br></div>	<div class="oarth">अधिकारभेदाप्रमाणे त्रिकांडांतील तीन प्रकारचे वेदमार्ग हेही माझ्या प्राप्तीला उत्तम साधन आहेत, म्हणून तोही भाग मी तुला स्पष्ट करून सांगितला ४३०. </div><br clear="left">
<div class="movi">म्यां सांगितल्याऐसें जाण । जो वेदमार्गें करी अनुष्ठान । <br>तो माझी प्राप्ती पावे संपूर्ण । सगुण निर्गुण यथारुची ॥ ३१ ॥ <br></div>	<div class="oarth">ह्या मी सांगितलेल्या वेदमार्गाचें जो अनुष्ठान करील, त्याला आपल्या आवडीप्रमाणे सगुण किंवा निर्गुण अशा पाहिजे त्या स्वरूपाची प्राप्ति होते ३१. </div><br clear="left">
<div class="movi">सगुणसाक्षात्कार जो येथ । तें पंचरात्रागम-मत । <br>वैकुंठचि मुख्य म्हणत । हें मत निश्चित तयांचें ॥ ३२ ॥ <br></div>	<div class="oarth">परंतु सगुणसाक्षात्कार म्हणून जो ह्यांत आहे, ते पंचरात्रागमाचे मत होय. ते लोक वैकुंठालाच मुख्य म्हणतात. ते त्यांचे निश्चयाचे मत आहे ३२. </div><br clear="left">
<div class="movi">सप्तावरणांबाहेरी । मायावरणाभीतरीं । <br>वैकुंठ रचिलें श्रीहरीं । हें बोलिजे निर्धारीं वेदान्ती ॥ ३३ ॥ <br></div>	<div class="oarth">सात आवरणांच्या बाहेर आणि मायावरणाच्या आंत श्रीहरीने वैकुंठाची रचना केली आहे, असें वेदान्तात म्हटले आहे ३३. </div><br clear="left">
<div class="movi">तेथ आगमाचें मनोगत । माया ते 'भगवल्लीला' म्हणत । <br>स्वलीला वैकुंठ रची भगवंत । क्षयो तेथ असेना ॥ ३४ ॥ <br></div>	<div class="oarth">त्यांत आगमशास्त्राच्या मताप्रमाणे माया ही भगवंताची 'लीला' असे म्हणणे आहे. भगवंताने आपल्या लीलेने वैकुंठ रचलेले आहे, म्हणून त्याला नाश नाही ३४. </div><br clear="left">
<div class="movi">जेथ लीलाविग्रही मेघश्याम । स्वयें वसे पुरुषोत्तम । <br>तेथ नाहीं गुण काळ कर्म । मायादि भ्रम रिघेना ॥ ३५ ॥ <br></div>	<div class="oarth">जेथें लीलामात्रेकरून इच्छित देह धारण करणारा मेघकांतियुक्त प्रत्यक्ष पुरुषोत्तमच राहात असतो, तेथे गुण, काळ, कर्म, किंवा माया इत्यादि भ्रम राहात नाही ३५. </div><br clear="left">
<div class="movi">एवं जन्मक्षयातीत । वैकुंठ अक्षयी निज नित्य । <br>तेथ पावले ते नित्यमुक्त । हें 'आगम-मत' उद्धवा ॥ ३६ ॥ <br></div>	<div class="oarth">अशा रीतीचे जन्म व मरणरहित वैकुंठ हें अक्षयी व नित्यच असते. उद्धवा ! तेथे जे जाऊन पोचतात ते नित्यमुक्त होत, असें आगमाचे मत आहे ३६. </div><br clear="left">
<div class="movi">मंत्रें आराध्यदैवतें प्रसन्नें । हें वेदार्थियांचें बोलणें । <br>तें म्यां तुजप्रती अनुसंधानें । बोलिलों जाणें उद्धवा ॥ ३७ ॥ <br></div>	<div class="oarth">उद्धवा ! मंत्रांच्या योगेंकरून आपले आराध्य दैवत प्रसन्न करून घेता येते, असें वेदवेत्त्यांचे म्हणणे आहे. तेंही ओघानुसार मी तुला सांगून दिले ३७. </div><br clear="left">
<div class="movi">भावार्थभक्तींचे लक्षण । ते प्रसन्नतेची खूण । <br>हें पूर्वीं केलें निरूपण । निरुतें जाण उद्धवा ॥ ३८ ॥ <br></div>	<div class="oarth">तसेच उद्धवा ! भावार्थ  भक्ति हीच प्रसन्नतेची खूण होय, हे मी तुला पूर्वी नीट रीतीने सांगितलेच आहे ३८. </div><br clear="left">
<div class="movi">ते अर्थीं वेदांती म्हणत । अत्यंतप्रळयींचा जो आघात । <br>तो वैकुंठकैलासादि समस्त । साकारवंत निर्दाळी ॥ ३९ ॥ <br></div>	<div class="oarth">पण वेदान्तशास्त्रज्ञ ह्यांविषयी असे म्हणतात की, अत्यंत प्रळयाचा आघात हा वैकुंठकैलासादि सारे लोक अर्थात् जेवढे साकार म्हणून आहेत तेवढे नाहीसे करून टाकतो ३९. </div><br clear="left">
<div class="movi">ते काळींचें उर्वरित । केवळ जें गुणातीत । <br>तें पूर्ण ब्रह्म सदोदित । जाण निश्चित उद्धवा ॥ ४४० ॥ <br></div>	<div class="oarth">त्या वेळी गुणातीत असते तेवढेच काय तें अवशिष्ट राहाते. उद्धवा ! तेच खरोखर सदा सर्वकाल नित्य असणारे पूर्णब्रह्म' होय ४४०. </div><br clear="left">
<div class="movi">जेथ काळ ना कर्म । जेथ गुण ना धर्म । <br>जेथ माया पावे उपरम । तें परब्रह्म उद्धवा ॥ ४१ ॥ <br></div>	<div class="oarth">जेथे काळही नाही आणि कर्मही नाहीं; जेथें गुणही नाही आणि धर्मही नाहीं; माया ही जेथें उपरम पावते ; उद्धवा ! तेच परब्रह्म होय ४१. </div><br clear="left">
<div class="movi">माझें स्थान वैकुंठ जाण । तेथील प्राप्ति सायुज्य सगुण । <br>'पूर्ण-सायुज्यता' संपूर्ण । ब्रह्म परिपूर्ण सदोदित ॥ ४२ ॥ <br></div>	<div class="oarth">माझें स्थान वैकुंठ हे होय; तेथें 'सगुण-सायुज्याचा' लाभ होतो; पण निरंतर परिपूर्ण ब्रह्म हीच 'पूर्ण-सायुज्यता' होय ४२. </div><br clear="left">
<div class="movi">पावावया पूर्ण परब्रह्म । साधकांसी कोणे मार्गीं क्षेम । <br>वेदोक्त मद्‍भक्ति सुगम । उत्तमोत्तम हा मार्ग ॥ ४३ ॥ <br></div>	<div class="oarth">असें पूर्ण परब्रह्मस्वरूप होण्याला साधकांना बिनधोक मार्ग कोणता ? तर वेदांत सांगितल्याप्रमाणे माझी भक्ति करणे हाच सुगम आणि उत्तमोत्तम मार्ग होय ४३. </div><br clear="left">
<div class="movi">आणिके मार्गीं जातां जाण । कामलोभादि उठे विघ्न । <br>कां बुडवी ज्ञानाभिमान । ये नागवण प्रत्यवायाची ॥ ४४ ॥ <br></div>	<div class="oarth">दुसऱ्या मार्गाने गेलें तर कामलोभादि विघ्ने उत्पन्न होतात. किंवा ज्ञानाभिमान खड्डयांत घालतो, व वेदोक्तकर्मत्यागाचा दोष मात्र पदरांत पडतो ४४. </div><br clear="left">
<div class="movi">तैसें नाहीं भक्तिपंथीं । सवें नवविध सांगती । <br>चढता पाउलीं अतिविश्रांती । भजनयुक्ती मद्‍भावें ॥ ४५ ॥ <br></div>	<div class="oarth">तसें भक्तिमार्गात नाही. त्यात आपल्याला नवविधाभक्तिरूप नऊजण सोबतीला असतात. मद्भावयुक्त भक्तीच्या युक्तीमुळे प्रत्येक पावलाला अत्यंत विश्रांति मिळते ४५. </div><br clear="left">
<div class="movi">येथील मुख्यत्वें साधन । गेलियाही जीवप्राण । <br>कदा न देखावे दोषगुण । तैं ब्रह्म परिपूर्ण पाविजे ॥ ४६ ॥ <br></div>	<div class="oarth">ह्यांतील मुख्य साधन हेच की, जीवप्राण गेला तरी गुणदोष म्हणून कधी पाहावयाचे नाहीत. त्याच वेळेस परिपूर्ण ब्रह्माची प्राप्ति होते ४६. </div><br clear="left">
<div class="movi">जेथ नाहीं भयभ्रांती । जेथ नाहीं दिवसराती । <br>जेथ नाहीं जीवशिवस्थिती । तें ब्रह्म पावती मद्‍भक्त ॥ ४७ ॥ <br></div>	<div class="oarth">जेथें भय भ्रांति कांहीं नाहीं; जेथे दिवस आणि रात्र नाहीं; जेथें जीव अणि शिव हा भेद नाही; त्याच ब्रह्माला माझे भक्त पावतात ४७. </div><br clear="left">
<div class="movi">जेथ नाहीं रूपनाम । जेथ नाहीं काळकर्म । <br>जेथ नाहीं मरणजन्म । तें परब्रह्म पावती ॥ ४८ ॥ <br></div>	<div class="oarth">जेथे रूप नाही, नाम नाही; जेथें काळ नाही, कर्म नाहीं; जेथे जन्म नाही व मरणही नाही; त्या परब्रह्माला ते पोंचतात ४८.</div><br clear="left">
<div class="movi">जेथ नाहीं ध्येयध्यान । जेथ नाहीं ज्ञेयज्ञान । <br>जेथ नाहीं मीतूंपण । तें ब्रह्म परिपूर्ण पावती ॥ ४९ ॥ <br></div>	<div class="oarth">जेथे ध्येय नाहीं, ध्यान नाही; जेथें ज्ञेय नाही, ज्ञान नाहीं; जेथे मीपण नाही व तूंपण नाही; त्याच परिपूर्ण ब्रह्माला पोचतात ४९. </div><br clear="left">
<div class="movi">ज्यासी नाहीं मातापिता । जें नव्हे देवोदेवता । <br>जें बहु ना एकुलता । तें ब्रह्म तत्त्वतां पावती ॥ ४५० ॥ <br></div>	<div class="oarth">ज्याला आई नाही आणि बापही नाहीं; जें देवही नव्हे आणि देवताही नव्हे; जें एकही नव्हे आणि अनेकही नव्हे; त्या परब्रह्मालाच खरोखर ते पोचतात ४५०. </div><br clear="left">
<div class="movi">जेथ नाहीं वर्णाभ्रम । जेथ नाहीं क्रियाकर्म । <br>जेथ नाहीं मायाश्रम । तें परब्रह्म पावती ॥ ५१ ॥ <br></div>	<div class="oarth">ज्यांत वर्ण नाहीं व आश्रमही नाहीं; ज्यांत क्रिया नाही व कर्मही नाहीं; आणि ज्यांत मायेचा भ्रमही नाहीं; त्या ब्रह्माला ते पोचतात ५१.</div><br clear="left">
<div class="movi">जें गुणागुणीं अतीत । जें लक्ष्यलक्षणारहित । <br>जें स्वानंदें सदोदित । ते ब्रह्म प्राप्त मद्‍भक्तां ॥ ५२ ॥ <br></div>	<div class="oarth">जें गुणागुणांच्या पलीकडे असते ; जें लक्ष्यलक्षणारहित असते; जें सदोदित स्वानंदाने परिपूर्ण असते; तें ब्रह्म माझ्या भक्तांना प्राप्त होतें ५२. </div><br clear="left">
<div class="movi">पूर्णकृपेचा हेलावा । न संठेचि देवाधिदेवा । <br>तो हा एकादशींचा विसावा । तुज म्यां उद्धवा दीधला ॥ ५३ ॥ <br></div>	<div class="oarth">उद्धवा! पूर्ण कृपेचे आलेले भरतें मला देवाधिदेवाला आवरेना. तोच हा एकादश स्कंधांतील विसावा मी तुला दिला आहे ५३. </div><br clear="left">
<div class="movi">जेथ ठावो नाहीं देहभावा । जेथ सामरस्य जीवशिवां । <br>तो हा एकादशींचा विसावा । तुज म्यां उद्धवा दीधला ॥ ५४ ॥ <br></div>	<div class="oarth">उद्धवा ! जेथे देहभानाला ठिकाण नाहीं; जेथें जीवशिवाचे तादात्म्य घडते; तो हा एकादशस्कंधांतील विसावा (अध्याय) मी तुला दिला आहे ५४. </div><br clear="left">
<div class="movi">जेथ उगाणा होय अहंभावा । जेथ शून्य पडे मायेच्या नांवा । <br>तो हा एकादशींचा विसावा । तुज म्यां उद्धवा दीधला ॥ ५५ ॥ <br></div>	<div class="oarth">उद्धवा! जेथे अहंभावाचा नाश होतो; मायेच्या नांवावर शून्य पडते ; तो हा एकादशस्कंधांतील विसावा तुला दिला आहे ५५. </div><br clear="left">
<div class="movi">जेथ देवभक्तांचा कालोवा । एकत्र होय आघवा । <br>तो हा एकादशींचा विसावा । तुज म्यां उद्धवा दीधला ॥ ५६ ॥ <br></div>	<div class="oarth">जेथे देवभक्तांचे पूर्णपणे मिश्रण होऊन जाते, तो हा एकादशस्कंधांतील विसावा मी तुला दिला आहे ५६. </div><br clear="left">
<div class="movi">कष्टीं स्वानंद स्वयें जोडावा । त्या स्वानंदाचा आइता ठेवा । <br>तो हा एकादशीं विसावा । तुज म्यां उद्धवा दीधला ॥ ५७ ॥ <br></div>	<div class="oarth">स्वानंद मिळवावयाचा तर तो कष्टाने मिळवावा लागतो; त्या स्वानंदाचा आयता ठेवा असा हा एकादशस्कंधांतील विसावा (अध्याय) मी तुला दिला आहे ५७. </div><br clear="left">
<div class="movi">करोनि भेदाचा नागोवा । होय अभेदाचा रिगावा । <br>तो हा एकादशींचा विसावा । तुज म्यां उद्धवा दीधला ॥ ५८ ॥ <br></div>	<div class="oarth">उद्धवा! भेदाचा झाडा करून अभेदाचा प्रवेश होतो, असा हा एकादशस्कंधांतील विसावा मी तुला दिला आहे ५८. </div><br clear="left">
<div class="movi">काढोनि भावार्थाचा भावो । सोलीव सोलिवांचा सोलावो । <br>गाळुनी गाळिवांचा भक्तिभावो । उद्धवासी देवो देतसे ॥ ५९ ॥ <br></div>	<div class="oarth">अशा प्रकारें भावार्थाचा भाव काढून, सोलीवांतील सोलीव गाभा, गाळीवांतील भक्तिभाव गाळून देव उद्धवाला देत आहेत ५९. </div><br clear="left">
<div class="movi">यापरी श्रीकृष्णनाथ । होऊनियां स्वानंदभरित । <br>विसाव्या अध्यायींची मात । हरिखें सांगत उद्धवा ॥ ४६० ॥ <br></div>	<div class="oarth">अशा प्रकारे स्वानंदनिर्भर होऊन श्रीकृष्णांनी विसाव्या अध्यायाची कथा आनंदाने उद्ध्वाला सांगितली ४६०. </div><br clear="left">
<div class="movi">अतां विसाव्याचा विसावा । स्वानंदसुखाचा हेलावा । <br>तो मी सांगेन एकविसावा । ऐक उद्धवा सादर ॥ ६१ ॥ <br></div>	<div class="oarth">उद्धवा! आता विसाव्याचाही विसावा, स्वानंदसुखाचा पूर असा एकविसावा अध्याय तुला सांगतों, तोही ऐक ६१. </div><br clear="left">
<div class="movi">वेदीं शुद्धाशुद्धलक्षण । हें पुढिले अध्यायीं निरूपण । <br>एका विनवी जनार्दन । श्रोतां अवधान मज द्यावें ॥ ६२ ॥ <br></div>	<div class="oarth">वेदांतील शुद्धाशुद्धाचे लक्षण हेंच पुढील अध्यायांत निरूपण आहे. याकरिता एकाजनार्दन विनंति करतो की, श्रोत्यांनीही माझ्याकडे अवधान द्यावे  ६२.</div><br clear="left">
<div class="movi">इति श्रीभागवते महापुराणे एकादशस्कंथे भगवदुद्धवसंवादे <br>एकाकार-टीकायां वेदत्रयीविभागयोगो नाम विंशोऽध्यायः ॥ २० ॥ <br>श्रीकृष्णार्पणमस्तु ॥ श्लोक ॥ ३७ ॥ ओंव्या ॥ ४६२ ॥ <br></div>	<div class="oarth">याप्रमाणे श्रीभागवतमहापुराणांतील एकादशस्कंधामधील भगवदुद्धवसंवादाचा एकनाथकृत टीकेचा 'वेदत्रयी-विभागयोग' नावाचा विसावा अध्याय संपूर्ण झाला. </div><br clear="left">

<br><br>
<p class="top"><a href="#top">GO TOP</a></p>
</td></tr></table></body></html>
<!-- CHECKED - 15-05-2020 -->
