<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="content-type" content="text/html; charset=utf-8">
<title>
श्रीमद्‌भागवत महापुराण  - दशमः स्कंधः - सप्तचत्वारिंशोऽध्यायः
</title> 
<link rel="stylesheet" type="text/css" href="../css/bhp.css">
<a name="top"></a>
</head>
<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../upa/intro-upa.htm">प्रस्तावना</a></li>
		<li><a href="../upa/intro-dasho.htm">दशोपनिषदे</a></li>
		<li><a href="../upa/intro-vaishnavo.htm">वैष्णव उपनिषदे</a></li>
		<li><a href="../upa/intro-shaiva.htm">शैव उपनिषदे</a></li>
		<li><a href="../upa/intro-shakta.htm">शाक्त उपनिषदे</a></li>
		<li><a href="../upa/intro-samanya.htm">सामान्य उपनिषदे</a></li>
		<li><a href="../upa/intro-sanyasa.htm">संन्यास उपनिषदे</a></li>
		<li><a href="../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="../brahmaV/intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#A7B0EF">

<table width="80%" border="0" align="center" bgcolor="#f8e0d7">
<tr><td> 

<div class="pre">
<a href="sam10-46.htm">मागील अध्याय</a>
</div>
<div class="nex">
<a href="sam10-48.htm">पुढचा अध्याय</a>
</div>
<br clear="all">

<div class="hdr1">
श्रीमद्‌भागवत महापुराण  </div><br>

<div class="hdr2">
दशमः स्कंधः - सप्तचत्वारिंशोऽध्यायः </div><br>

<div class="hdr3">
उद्धवगोपीसंवादः; भ्रमरगीतम्; उद्धवस्य मथुरागमनंच -  </div><br>

<center><audio controls="" style="width:500px" src="../0/items/Shrimad-Bhagawat-Samhita-sanskrit/10skandha10p/BH-samhita-10-47.mp3"></audio></center>
<p class="end">[ Right click to 'save audio as' for downloading Audio ]</p>

<p class="samh">
शुक उवाच - <br>
( मिश्र ) <br> 
तं वीक्ष्य कृषानुचरं व्रजस्त्रियः <br>
&nbsp;&nbsp;&nbsp;&nbsp;  प्रलम्बबाहुं नवकञ्जलोचनम् । <br>
पीताम्बरं पुष्करमालिनं लस- <br>
&nbsp;&nbsp;&nbsp;&nbsp;  न्मुखारविन्दं मणिमृष्टकुण्डलम् ॥ १ ॥ <br>
सुचिस्मिताः कोऽयमपीच्यदर्शनः <br>
&nbsp;&nbsp;&nbsp;&nbsp;  कुतश्च कस्याच्युतवेषभूषणः । <br>
इति स्म सर्वाः परिवव्रुरुत्सुका- <br>
&nbsp;&nbsp;&nbsp;&nbsp;  स्तमुत्तमःश्लोकपदाम्बुजाश्रयम् ॥ २ ॥ <br>
तं प्रश्रयेणावनताः सुसत्कृतं <br>
&nbsp;&nbsp;&nbsp;&nbsp;  सव्रीडहासेक्षणसूनृतादिभिः । <br>
रहस्यपृच्छन्नुपविष्टमासने <br>
&nbsp;&nbsp;&nbsp;&nbsp;  विज्ञाय सन्देशहरं रमापतेः ॥ ३ ॥ <br>
( अनुष्टुप् ) <br> 
जानीमस्त्वां यदुपतेः पार्षदं समुपागतम् । <br>
भर्त्रेह प्रेषितः पित्रोर्भवान् प्रियचिकीर्षया ॥ ४ ॥ <br>
अन्यथा गोव्रजे तस्य स्मरणीयं न चक्ष्महे । <br>
स्नेहानुबन्धो बन्धूनां मुनेरपि सुदुस्त्यजः ॥ ५ ॥ <br>
अन्येष्वर्थकृता मैत्री यावदर्थविडम्बनम् । <br>
पुम्भिः स्त्रीषु कृता यद्वत् सुमनःस्स्विव षट्पदैः ॥ ६ ॥ <br>
निःस्वं त्यजन्ति गणिका अकल्पं नृपतिं प्रजाः । <br>
अधीतविद्या आचार्यमृत्विजो दत्तदक्षिणम् ॥ ७ ॥ <br>
खगा वीतफलं वृक्षं भुक्त्वा चातिथयो गृहम् । <br>
दग्धं मृगास्तथारण्यं जारो भुक्त्वा रतां स्त्रियम् ॥ ८ ॥ <br>
इति गोप्यो हि गोविन्दे गतवाक्कायमानसाः । <br>
कृष्णदूते समायाते उद्धवे त्यक्तलौकिकाः ॥ ९ ॥ <br>
गायन्त्यः प्रीयकर्माणि रुदन्त्यश्च गतह्रियः । <br>
तस्य संस्मृत्य संस्मृत्य यानि कैशोरबाल्ययोः ॥ १० ॥ <br>
काचिन्मधुकरं दृष्ट्‍वा ध्यायन्ती कृष्णसङ्‌गमम् । <br>
प्रियप्रस्थापितं दूतं कल्पयित्वेदमब्रवीत् ॥ ११ ॥ <br>
गोप्युवाच - <br>
( मालिनी ) <br> 
मधुप कितवबन्धो मा स्पृशङ्‌घ्रिं सपत्‍न्याः <br>
&nbsp;&nbsp;&nbsp;&nbsp;  कुचविलुलितमालाकुङ्‌कुमश्मश्रुभिर्नः । <br>
वहतु मधुपतिस्तन्मानिनीनां प्रसादं <br>
&nbsp;&nbsp;&nbsp;&nbsp;  यदुसदसि विडम्ब्यं यस्य दूतस्त्वमीदृक् ॥ १२ ॥ <br>
सकृदधरसुधां स्वां मोहिनीं पाययित्वा <br>
&nbsp;&nbsp;&nbsp;&nbsp;  सुमनस इव सद्यस्तत्यजेऽस्मान् भवादृक् । <br>
परिचरति कथं तत्पादपद्मं नु पद्मा <br>
&nbsp;&nbsp;&nbsp;&nbsp;  ह्यपि बत हृतचेता ह्युत्तमःश्लोकजल्पैः ॥ १३ ॥ <br>
किमिह बहु षडङ्‌घ्रे गायसि त्वं यदूना- <br>
&nbsp;&nbsp;&nbsp;&nbsp;  मधिपतिमगृहाणामग्रतो नः पुराणम् । <br>
विजयसखसखीनां गीयतां तत्प्रसङ्‌गः <br>
&nbsp;&nbsp;&nbsp;&nbsp;  क्षपितकुचरुजस्ते कल्पयन्तीष्टमिष्टाः ॥ १४ ॥ <br>
दिवि भुवि च रसायां काः स्त्रियस्तद्दुरापाः <br>
&nbsp;&nbsp;&nbsp;&nbsp;  कपटरुचिरहासभ्रूविजृम्भस्य याः स्युः । <br>
चरणरज उपास्ते यस्य भूतिर्वयं का <br>
&nbsp;&nbsp;&nbsp;&nbsp;  अपि च कृपणपक्षे ह्युत्तमश्लोकशब्दः ॥ १५ ॥ <br>
विसृज शिरसि पादं वेद्म्यहं चाटुकारै- <br>
&nbsp;&nbsp;&nbsp;&nbsp;  रनुनयविदुषस्तेऽभ्येत्य दौत्यैर्मुकुन्दात् । <br>
स्वकृत इह विषृष्टापत्यपत्यन्यलोका <br>
&nbsp;&nbsp;&nbsp;&nbsp;  व्यसृजदकृतचेताः किं नु सन्धेयमस्मिन् ॥ १६ ॥ <br>
मृगयुरिव कपीन्द्रं विव्यधे लुब्धधर्मा <br>
&nbsp;&nbsp;&nbsp;&nbsp;  स्त्रियमकृत विरूपां स्त्रीजितः कामयानाम् । <br>
बलिमपि बलिमत्त्वावेष्टयद् ध्वाङ्‌क्षवद् य- <br>
&nbsp;&nbsp;&nbsp;&nbsp;  स्तदलमसितसख्यैर्दुस्त्यजस्तत्कथार्थः ॥ १७ ॥ <br>
यदनुचरितलीलाकर्णपीयूषविप्रुट्- <br>
&nbsp;&nbsp;&nbsp;&nbsp;  सकृददनविधूतद्वन्द्वधर्मा विनष्टाः । <br>
सपदि गृहकुटुम्बं दीनमुत्सृज्य दीना <br>
&nbsp;&nbsp;&nbsp;&nbsp;  बहव इह विहङ्‌गा भिक्षुचर्यां चरन्ति त त ॥ १८ ॥ <br>
वयमृतमिव जिह्मव्याहृतं श्रद्दधानाः <br>
&nbsp;&nbsp;&nbsp;&nbsp;  कुलिकरुतमिवाज्ञाः कृष्णवध्वो हरिण्यः । <br>
ददृशुरसकृदेतत्तन्नखस्पर्शतीव्र- <br>
&nbsp;&nbsp;&nbsp;&nbsp;  स्मररुज उपमन्त्रिन् भण्यतामन्यवार्ता ॥ १९ ॥ <br>
प्रियसख पुनरागाः प्रेयसा प्रेषितः किं <br>
&nbsp;&nbsp;&nbsp;&nbsp;  वरय किमनुरुन्धे माननीयोऽसि मेऽङ्‌ग । <br>
नयसि कथमिहास्मान् दुस्त्यजद्वन्द्वपार्श्वं <br>
&nbsp;&nbsp;&nbsp;&nbsp;  सततमुरसि सौम्य श्रीर्वधूः साकमास्ते ॥ २० ॥ <br>
अपि बत मधुपुर्यामार्यपुत्रोऽधुनाऽऽस्ते <br>
&nbsp;&nbsp;&nbsp;&nbsp;  स्मरति स पितृगेहान् सौम्य बन्धूंश्च गोपान् । <br>
क्वचिदपि स कथा नः किङ्‌करीणां गृणीते <br>
&nbsp;&nbsp;&nbsp;&nbsp;  भुजमगुरुसुगन्धं मूर्ध्न्यधास्यत्कदा नु ॥ २१ ॥ <br>
शुक उवाच - <br>
( अनुष्टुप् ) <br> 
अथोद्धवो निशम्यैवं कृष्णदर्शनलालसाः । <br>
सान्त्वयन् प्रियसन्देशैर्गोपीरिदमभाषत ॥ २२ ॥ <br>
उद्धव उवाच - <br>
अहो यूयं स्म पूर्णार्था भवत्यो लोकपूजिताः । <br>
वासुदेवे भगवति यासामित्यर्पितं मनः ॥ २३ ॥ <br>
दानव्रततपोहोमजपस्वाध्यायसंयमैः । <br>
श्रेयोभिर्विविधैश्चान्यैः कृष्णे भक्तिर्हि साध्यते ॥ २४ ॥ <br>
भगवत्युत्तमश्लोके भवतीभिरनुत्तमा । <br>
भक्तिः प्रवर्तिता दिष्ट्या मुनीनामपि दुर्लभा ॥ २५ ॥ <br>
दिष्ट्या पुत्रान् पतीन् देहान् स्वजनान् भवनानि च । <br>
हित्वावृनीत यूयं यत् कृष्णाख्यं पुरुषं परम् ॥ २६ ॥ <br>
सर्वात्मभावोऽधिकृतो भवतीनामधोक्षजे । <br>
विरहेण महाभागा महान्मेऽनुग्रहः कृतः ॥ २७ ॥ <br>
श्रूयतां प्रियसन्देशो भवतीनां सुखावहः । <br>
यमादायागतो भद्रा अहं भर्तू रहस्करः ॥ २८ ॥ <br>
श्रीभगवानुवाच - <br>
भवतीनां वियोगो मे न हि सर्वात्मना क्वचित् । <br>
यथा भूतानि भूतेषु खं वाय्वग्निर्जलं मही । <br>
तथाहं च मनःप्राणभूतेन्द्रियगुणाश्रयः ॥ २९ ॥ <br>
आत्मन्येवात्मनात्मानं सृजे हन्म्यनुपालये । <br>
आत्ममायानुभावेन भूतेन्द्रियगुणात्मना ॥ ३० ॥ <br>
आत्मा ज्ञानमयः शुद्धो व्यतिरिक्तोऽगुणान्वयः । <br>
सुषुप्तिस्वप्नजाग्रद्‌भिर्मायावृत्तिभिरीयते ॥ ३१ ॥ <br>
येनेन्द्रियार्थान् ध्यायेत मृषा स्वप्नवदुत्थितः । <br>
तन्निरुन्ध्यादिन्द्रियाणि विनिद्रः प्रत्यपद्यत ॥ ३२ ॥ <br>
एतदन्तः समाम्नायो योगः साङ्‌ख्यं मनीषिणाम् । <br>
त्यागस्तपो दमः सत्यं समुद्रान्ता इवापगाः ॥ ३३ ॥ <br>
यत्त्वहं भवतीनां वै दूरे वर्ते प्रियो दृशाम् । <br>
मनसः सन्निकर्षार्थं मदनुध्यानकाम्यया ॥ ३४ ॥ <br>
यथा दूरचरे प्रेष्ठे मन आविश्य वर्तते । <br>
स्त्रीणां च न तथा चेतः सन्निकृष्टेऽक्षिगोचरे ॥ ३५ ॥ <br>
मय्यावेश्य मनः कृत्स्नं विमुक्ताशेषवृत्ति यत् । <br>
अनुस्मरन्त्यो मां नित्यमचिरान्मामुपैष्यथ ॥ ३६ ॥ <br>
या मया क्रीडता रात्र्यां वनेऽस्मिन् व्रज आस्थिताः । <br>
अलब्धरासाः कल्याण्यो माऽऽपुर्मद्वीर्यचिन्तया ॥ ३७ ॥ <br>
शुक उवाच - <br>
एवं प्रियतमादिष्टमाकर्ण्य व्रजयोषितः । <br>
ता ऊचुरुद्धवं प्रीतास्तत्सन्देशागतस्मृतीः ॥ ३८ ॥ <br>
गोप्य ऊचुः - <br>
दिष्ट्याहितो हतः कंसो यदूनां सानुगोऽघकृत् । <br>
दिष्ट्याप्तैर्लब्धसर्वार्थैः कुशल्यास्तेऽच्युतोऽधुना ॥ ३९ ॥ <br>
कच्चिद् गदाग्रजः सौम्य करोति पुरयोषिताम् । <br>
प्रीतिं नः स्निग्धसव्रीडहासोदारेक्षणार्चितः ॥ ४० ॥ <br>
कथं रतिविशेषज्ञः प्रियश्च पुरयोषिताम् । <br>
नानुबध्येत तद्वाक्यैर्विभ्रमैश्चानुभाजितः ॥ ४१ ॥ <br>
अपि स्मरति नः साधो गोविन्दः प्रस्तुते क्वचित् । <br>
गोष्ठिमध्ये पुरस्त्रीणां ग्राम्याः स्वैरकथान्तरे ॥ ४२ ॥ <br>
( वसंततिलका ) <br> 
ताः किं निशाः स्मरति यासु तदा प्रियाभि- <br>
&nbsp;&nbsp;&nbsp;&nbsp;  र्वृन्दावने कुमुदकुन्दशशाङ्‌करम्ये । <br>
रेमे क्वणच्चरणनूपुररासगोष्ठ्या- <br>
&nbsp;&nbsp;&nbsp;&nbsp;  मस्माभिरीडितमनोज्ञकथः कदाचित् ॥ ४३ ॥ <br>
( अनुष्टुप् ) <br> 
अप्येष्यतीह दाशार्हस्तप्ताः स्वकृतया शुचा । <br>
सञ्जीवयन्नु नो गात्रैर्यथेन्द्रो वनमम्बुदैः ॥ ४४ ॥ <br>
कस्मात् कृष्ण इहायाति प्राप्तराज्यो हताहितः । <br>
नरेन्द्रकन्या उद्वाह्य प्रीतः सर्वसुहृद्‌वृतः ॥ ४५ ॥ <br>
किमस्माभिर्वनौकोभिरन्याभिर्वा महात्मनः । <br>
श्रीपतेराप्तकामस्य क्रियेतार्थः कृतात्मनः ॥ ४६ ॥ <br>
परं सौख्यं हि नैराश्यं स्वैरिण्यप्याह पिङ्‌गला । <br>
तज्जानतीनां नः कृष्णे तथाप्याशा दुरत्यया ॥ ४७ ॥ <br>
क उत्सहेत सन्त्यक्तुमुत्तमःश्लोकसंविदम् । <br>
अनिच्छतोऽपि यस्य श्रीरङ्‌गान्न च्यवते क्वचित् ॥ ४८ ॥ <br>
सरिच्छैलवनोद्देशा गावो वेणुरवा इमे । <br>
सङ्‌कर्षणसहायेन कृष्णेनाचरिताः प्रभो ॥ ४९ ॥ <br>
पुनः पुनः स्मारयन्ति नन्दगोपसुतं बत । <br>
श्रीनिकेतैस्तत्पदकैर्विस्मर्तुं नैव शक्नुमः ॥ ५० ॥ <br>
गत्या ललितयोदारहासलीलावलोकनैः । <br>
माध्व्या गिरा हृतधियः कथं तं विस्मरामहे ॥ ५१ ॥ <br>
हे नाथ हे रमानाथ व्रजनाथार्तिनाशन । <br>
मग्नमुद्धर गोविन्द गोकुलं वृजिनार्णवात् ॥ ५२ ॥ <br>
शुक उवाच - <br>
ततस्ताः कृष्णसन्देशैर्व्यपेतविरहज्वराः । <br>
उद्धवं पूजयाश्चक्रुर्ज्ञात्वाऽऽत्मानमधोक्षजम् ॥ ५३ ॥ <br>
उवास कतिचिन्मासान् गोपीनां विनुदञ्छुचः । <br>
कृष्णलीलाकथां गायन् रमयामास गोकुलम् ॥ ५४ ॥ <br>
यावन्त्यहानि नन्दस्य व्रजेऽवात्सीत् स उद्धवः । <br>
व्रजौकसां क्षणप्रायाण्यासन् कृष्णस्य वार्तया ॥ ५५ ॥ <br>
सरिद्वनगिरिद्रोणीर्वीक्षन् कुसुमितान् द्रुमान् । <br>
कृष्णं संस्मारयन् रेमे हरिदासो व्रजौकसाम् ॥ ५६ ॥ <br>
दृष्ट्वैवमादि गोपीनां कृष्णावेशात्मविक्लवम् । <br>
उद्धवः परमप्रीतस्ता नमस्यन्निदं जगौ ॥ ५७ ॥ <br>
( वसंततिलका ) <br> 
एताः परं तनुभृतो भुवि गोपवध्वो <br>
&nbsp;&nbsp;&nbsp;&nbsp;  गोविन्द एव निखिलात्मनि रूढभावाः । <br>
वाञ्छन्ति यद् भवभियो मुनयो वयं च <br>
&nbsp;&nbsp;&nbsp;&nbsp;  किं ब्रह्मजन्मभिरनन्तकथारसस्य ॥ ५८ ॥ <br>
क्वेमाः स्त्रियो वनचरीर्व्यभिचारदुष्टाः <br>
&nbsp;&nbsp;&nbsp;&nbsp;  कृष्णे क्व चैष परमात्मनि रूढभावः । <br>
नन्वीश्वरोऽनुभजतोऽविदुषोऽपि साक्षा- <br>
&nbsp;&nbsp;&nbsp;&nbsp;  च्छ्रेयस्तनोत्यगदराज इवोपयुक्तः ॥ ५९ ॥ <br>
नायं श्रियोऽङ्‌ग उ नितान्तरतेः प्रसादः <br>
&nbsp;&nbsp;&nbsp;&nbsp;  स्वर्योषितां नलिनगन्धरुचां कुतोऽन्याः । <br>
रासोत्सवेऽस्य भुजदण्डगृहीतकण्ठ- <br>
&nbsp;&nbsp;&nbsp;&nbsp;  लब्धाशिषां य उदगाद् व्रजवल्लवीनाम् ॥ ६० ॥ <br>
आसामहो चरणरेणुजुषामहं स्यां <br>
&nbsp;&nbsp;&nbsp;&nbsp;  वृन्दावने किमपि गुल्मलतौषधीनाम् । <br>
या दुस्त्यजं स्वजनमार्यपथं च हित्वा <br>
&nbsp;&nbsp;&nbsp;&nbsp;  भेजुर्मुकुन्दपदवीं श्रुतिभिर्विमृग्याम् ॥ ६१ ॥ <br>
या वै श्रियार्चितमजादिभिराप्तकामै-<br>
&nbsp;&nbsp;&nbsp;&nbsp;  र्योगेश्वरैरपि यदात्मनि रासगोष्ठ्याम् । <br>
कृष्णस्य तद् भगवतः चरणारविन्दं <br>
&nbsp;&nbsp;&nbsp;&nbsp;  न्यस्तं स्तनेषु विजहुः परिरभ्य तापम् ॥ ६२ ॥ <br>
( अनुष्टुप् ) <br> 
वन्दे नन्दव्रजस्त्रीणां पादरेणुमभीक्ष्णशः । <br>
यासां हरिकथोद्‍गीतं पुनाति भुवनत्रयम् ॥ ६३ ॥ <br>
शुक उवाच - <br>
अथ गोपीरनुज्ञाप्य यशोदां नन्दमेव च । <br>
गोपानामन्त्र्य दाशार्हो यास्यन्नारुरुहे रथम् ॥ ६४ ॥ <br>
तं निर्गतं समासाद्य नानोपायनपाणयः । <br>
नन्दादयोऽनुरागेण प्रावोचन्नश्रुलोचनाः ॥ ६५ ॥ <br>
मनसो वृत्तयो नः स्युः कृष्ण पादाम्बुजाश्रयाः । <br>
वाचोऽभिधायिनीर्नाम्नां कायस्तत्प्रह्वणादिषु ॥ ६६ ॥ <br>
कर्मभिर्भ्राम्यमाणानां यत्र क्वापीश्वरेच्छया । <br>
मङ्‌गलाचरितैर्दानै रतिर्नः कृष्ण ईश्वरे ॥ ६७ ॥ <br>
एवं सभाजितो गोपैः कृष्णभक्त्या नराधिप । <br>
उद्धवः पुनरागच्छन्मथुरां कृष्णपालिताम् ॥ ६८ ॥ <br>
कृष्णाय प्रणिपत्याह भक्त्युद्रेकं व्रजौकसाम् । <br>
वसुदेवाय रामाय राज्ञे चोपायनान्यदात् ॥ ६९ ॥ <br>
</p>
<p class="end">इति श्रीमद्‍भागवते महापुराणे पारमहंस्यां <br>
संहितायां दशमस्कन्धे पूर्वार्धे उद्धवप्रतियाने सप्तचत्वारिंशोऽध्यायः ॥ ४७ ॥  <br>
हरिः ॐ तत्सत् श्रीकृष्णार्पणमस्तु ॥ </p><br>
<p style="text-align:right;margin-right:30px; font-size:1.3em;"><a href="#top">GO TOP</a></p><br>
</td></tr></table></body></html>

<!-- CHECKED  01-09-2018 ****  ->
