<html>
<head>
<meta http-equiv="content-type" content="text/html; charset=utf-8">
<title>सत्संगधारा - श्रीसद्‍गुरुलीलामृत अध्याय दहावा   </title>
</head>
<a name="top"></a>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../../bs/intro-bsutra.htm">प्रस्तावना</a></li>
			<li><a href="../../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../../veda/intro-veda.htm">प्रस्तावना</a></li>
		<li><a href="../../rug/intro-rug.htm">ऋग्वेद</a></li>
		<li><a href="../../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../../veda/saam/intro-sa.htm">सामवेद</a></li>
		<li><a href="../../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../../upa/intro-upa.htm">प्रस्तावना</a></li>
		<li><a href="../../upa/intro-dasho.htm">दशोपनिषदे</a></li>
		<li><a href="../../upa/intro-vaishnavo.htm">वैष्णव उपनिषदे</a></li>
		<li><a href="../../upa/intro-shaiva.htm">शैव उपनिषदे</a></li>
		<li><a href="../../upa/intro-shakta.htm">शाक्त उपनिषदे</a></li>
		<li><a href="../../upa/intro-samanya.htm">सामान्य उपनिषदे</a></li>
		<li><a href="../../upa/intro-sanyasa.htm">संन्यास उपनिषदे</a></li>
		<li><a href="../../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../../devi/intro-devi.htm">देविपुराण</a>
		</li>
		
		<li><a onclick="pressed" href="../../agni/intro-agni.htm">अग्निपुराण</a>
		</li>
		
		<li><a onclick="pressed" href="../../brahmaV/intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../../shiva/intro-shiva.htm">शिवमहापुराण</a>
		</li>

		<li><a onclick="pressed" href="../../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../../dn/dnya.htm">श्रीज्ञानेश्वरी</a></li>
			<li><a href="../../dn/amrut.htm">अमृतानुभव</a></li>
			<li><a href="../../dn/ch_pasashti.htm">चांगदेवपासष्टी</a></li>
			<li><a href="../../dn/sartha_haripatha.htm">सार्थ हरिपाठ</a></li>
			<li><a href="../../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../../db/das.htm">श्रीदासबोध</a></li>
			<li><a href="../../db/bheemroopi-stotre.htm">भीमरूपी स्तोत्रे</a></li>
			<li><a href="../../db/karuna-stotre.htm">करुणा स्तोत्रे</a></li>
			<li><a href="../../db/bara-shate.htm">बारा ओव्याशते</a></li>
			<li><a href="../../db/atmaram.htm">आत्माराम</a></li>
			<li><a href="../../db/atmaram-viv.htm">आत्माराम-विवरण</a></li>
			<li><a href="../../db/manache.htm">मनाचे श्लोक</a></li>
			<li><a href="../../db/manache-viv.htm">मनाचे श्लोक - विवरण</a></li>
			<li><a href="../../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../../namdev/intro-namdev.htm">नामदेव महाराज</a></li>
		
		<li><a href="../../tuka/intro-tuka.htm">श्रीतुकाराम महाराज</a></li>

		<li><a class="pressed" href="../../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../../hansa/aagam-parichay.htm"><span>आगमसार</span></a></li>

			<li><a href="../../hansa/laghuvv-parichay.htm">लघुवाक्यवृत्ति</a></li>
			
			<li><a href="../../hansa/sadachar.htm">सदाचार</a></li>
			
			<li><a href="../../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../../shridhar/pp/pp-intro.htm"><span>पांडवप्रताप</span></a></li>

			<li><a href="../../shridhar/ramvijay/intro-ramvijay.htm">रामविजय</a></li>

			<li><a href="../../shridhar/intro-harivijay.htm"><span>हरिविजय</span></a></li>

			<li><a href="../../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../../harivarada/intro-dayarnava.htm">कृष्णदयार्णव</a></li>

		<li><a class="pressed" href="../../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../../shankar/advaitanubhuti.htm">अद्वैतानुभुति</a></li>
			<li><a href="../../shankar/dashashloki.htm">दशश्लोकी</a><br><br></li>
			<li><a href="../../shankar/yogatara.htm">योगतारावली</a></li>
			<li><a href="../../shankar/slstotra.htm">सौंदर्यलहरी</a></li>
			<li><a href="../../shankar/vakyasudha.htm">वाक्यसुधा</a></li>
			<li><a href="../../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../../stotrani/intro-stotrani.htm"><span>प्रस्तावना</span></a></li>
			<li><a href="../../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../../gita/intro-vvg.htm"><span>प्रस्तावना</span></a></li>
			<li><a href="../../gita/intro-bg.htm"><span>भगवद्‍गीता गीता </span></a></li>	
			<li><a href="../../gita/intro-aadimayagita.htm"><span>आदिमाया गीता </span></a></li>
			<li><a href="../../gita/intro-avadhoot.htm"><span>अवधूत गीता </span></a></li>
			<li><a href="../../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../../gita/intro-ganeshgita.htm"><span>गणेश गीता </span></a></li>
			<li><a href="../../gita/intro-devigita.htm"><span>देविगीता </span></a></li>		
			<li><a href="../../gita/ramagita/ramagita.htm"><span>रामगीता </span></a></li>
			<li><a href="../../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../../rudra/intro-rudra.htm">रुद्रार्थ</a></li>
		<li><a href="../../ss/ss-01.htm">सनत्सुजातीय</a></li>
		
		<li><a class="pressed" href="../../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../../pdashi/intro-pd.htm"><span>प्रस्तावना </span></a></li>
			<li><a href="../../pdashi/pd01.htm"><span>१-तत्त्वविवेकः </span></a></li>
			<li><a href="../../pdashi/pd02.htm"><span>२-भूतविवेकः </span></a></li>
			<li><a href="../../pdashi/pd03.htm"><span>३-पञ्चकोषविवेकः </span></a></li>
			<li><a href="../../pdashi/pd04.htm"><span>४-द्वैतविवेकः </span></a></li>
			<li><a href="../../pdashi/pd05.htm"><span>५-महावाक्यविवेकः </span></a></li>
			<li><a href="../../pdashi/pd06.htm"><span>६-चित्रदीपः </span></a></li>
			<li><a href="../../pdashi/pd07.htm"><span>७-तृप्तिदीपः </span></a></li>
			<li><a href="../../pdashi/pd08.htm"><span>८-कूटस्थ दीपः </span></a></li>
			<li><a href="../../pdashi/pd09.htm"><span>९-ध्यानदीपः </span></a></li>
			<li><a href="../../pdashi/pd10.htm"><span>१०-नाटक दीपः </span></a></li>
			<li><a href="../../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../../stillworking.htm">शांडिल्य भक्तिसूत्रे</a></li>
		<li><a href="../../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>


<link rel="stylesheet" type="text/css" href="../../css/lila.css">
<body bgcolor="#a7b0ef">
<table width="80%" border="0" align="center" bgcolor="#ffd9d9">

<tr><td> 

<div class="pre">
<a href="lila09.htm">मागील अध्याय</a>
</div>
<div class="nex">
<a href="lila11.htm">पुढचा अध्याय</a>
</div>
<br clear="all">

<br>
<h1>॥ श्रीसद्‍गुरुलीलामृत ॥ </h1><h2>अध्याय  दहावा<br>समास पहिला<br></h2>
<hr width="90%">

<h3>बहू अज्ञ जीवांप्रती उद्धरीलें । तसें नास्तिकां सत्पथा लावियेलें ॥ <br>
समस्तां मुखें नाम हें बोलवीती । नमस्कार त्या ब्रह्मचैतन्यमूर्ति ॥ १० ॥   </h3>

<div class="shl">
श्रीसद्‌गुरु चिन्मयदाता । दोन्ही कर जोडोनी आतां ।  <br>
चरणकमलीं ठेवितो माथा । त्रिविधतापें गांजलों ॥ १ ॥ <br> 
अज्ञान उद्वेग पीडी भारी । शांति झाली पाठमोरी । <br> 
म्हणोन हिंडें दारोदारी । श्रमलो देवा अतिशय ॥ २ ॥ <br> 
अज्ञानदुःख असे विशद । माजी अनंत पोटभेद । <br> 
करितां तयाचा अनुवाद । लाजिरवाणें मज वाटे ॥ ३ ॥ <br> 
परि गेलिया वैद्याकडे । न ठेवावें मागेंपुढे । <br> 
तरीच शीघ्र गुण जोडे । भिडेनें व्याधी शमेना ॥ ४ ॥ <br> 
भीड सांडोन तुमचे द्वारीं । आलों दीन भिकारी । <br> 
परिसा जी आपत्ती सारी । दीनानाथ गुरुमूर्ते ॥ ५ ॥ <br> 
देहबुद्धि दृढ जाळें । प्रपंच आमिषाचे गोळे । <br> 
टाकोनि धीवरें दुर्धर काळें । ओढूं आरंभिलें ॥ ६ ॥ <br> 
वासना तस्कर महाथोर । द्वैतसहाय्यीं करी बेजार । <br> 
विवेकीं वृत्ति क्षणभर । नसतां लाग साधिती ॥ ७ ॥ <br> 
आशेनें कल्पनातरंग । अनंत उठती, वृत्तिभंग । <br> 
होतां दुरावे श्रीरंग । आर्त तेंही पुरेना ॥ ८ ॥ <br> 
अहंकार पदोपदीं । आडवोन पाडी उपाधी । <br> 
न कळत कार्य साधी । गुपित पाश टाकितसे ॥ ९ ॥ <br> 
ऐशिया पाशसमुदायीं । जीव अत्यंत कष्टी होई । <br> 
क्षणभरी उसंत नाहीं । जगदृष्टीपुढें ॥ १० ॥ <br> 
कनक मिळतां मिळेना । मिळतां ओढ शमेना । <br> 
ध्यानीं मनीं तेंचि जाणा । चित्तभंग करितसे ॥ ११ ॥ <br> 
दारा पुत्र मायपाश । मोहें करिती आपुला दास । <br> 
जगत्पिता जगन्निवास । पारखा झाला ॥ १२ ॥ <br> 
मोठेपणा सकामकर्म । नीतिव्यवहार कुलधर्म । <br> 
देहव्याधी कष्टी परम । करिती किती आवरावे ॥ १३ ॥ <br> 
कामक्रोधाचे तडाखे । अधर्माचीं पेरिती विखें । <br> 
ऐसे अज्ञानाचे वाखे । दुःख देती अनिवार ॥ १४ ॥ <br> 
जीव झाला परम कष्टी । समाधानाची पडली तुटी । <br> 
कोण निवारील संकटीं । शोधूं लागलों ॥ १५ ॥ <br> 
वेदशास्त्रीं वर्णिकी कीर्ति । आत्मारामीं अखंड शांति । <br> 
परि त्या रामाची वसति । मनबुद्धिसी अगोचर ॥ १६ ॥ <br> 
जें कल्पनेसी गवसेना । कैसें जावें तया स्थाना । <br> 
काय भाकावी करुणा । तयापुढें ॥ १७ ॥ <br> 
जो मागे तया न देई । निरिच्छाची पाठ घेई । <br> 
दातेपणाची नवलाई । ऐसी असे ॥ १८ ॥ <br> 
सगुण निर्गुण द्वैतभाव । संदेही गुंतला जीव । <br> 
तरी कवणापाशीं कींव । भाकावी हें उमगेना ॥ १९ ॥ <br> 
मागण्याची सोय नाही । आशा तरी धरणें घेई । <br> 
परमार्थी हांसती पाहीं । वेडा अज्ञानी म्हणोनि ॥ २० ॥ <br> 
भूक कांहीं शमेना । अन्न तेंही मिळेना । <br> 
मागतां बोलती दैन्यवाणा । काय म्हणोनि होतोसी ॥ २१ ॥ <br> 
असो ऐशी जाहली स्थिती । दोन्हीकडे ही फजिती । <br> 
तंव मार्ग दाविला संतीं । सद्‌गुरुपदाचा ॥ २२ ॥ <br> 
म्हणोनि आलों धांवत । दाता एक सद्‌गुरुनाथ । <br> 
दातृत्व असे कल्पनातीत । बहुतीं खुणा सांगितल्या ॥ २३ ॥ <br> 
हें शांतीचें निजघर । वेदांताचें माहेर । <br> 
वासनाक्षय सपरिवार । गुरुपदीं मुळींहून ॥ २४ ॥ <br> 
सुख येई वसतीसी । ठाव नसे द्वैतासी । <br> 
याचकांच्या आर्तिराशी । विरोन जाती ॥ २५ ॥ <br> 
प्रपंच परमार्थ दोन्हीकडे । छत्र चालिलें रोकडें । <br> 
सदा हें महाद्वार उघडें । धन्य देणगी गुरुकृपा ॥ २६ ॥ <br> 
चरणीं घातलें । दंडवत । आतां चिंता नको व्यर्थ । <br> 
पदरीं घेतील समर्थ । बाळचिंता मायेसी ॥ २७ ॥ <br> 
ऐसी ही गुरुमाउली । बहुतांलागीं पान्हावली । <br> 
अष्टमाध्यायीं कथिली । आणिक पुढती अवधारा ॥ २८ ॥ <br> 
त्रिविध प्रकृति बोलती । तैसे मानव अनंतजाती । <br> 
अज्ञ नास्तिक वेदांती । हठनिग्रही कितियेक ॥ २९ ॥ <br> 
कोणी व्याधिग्रस्त झाले । कोणा भूतें पछाडिलें । <br> 
कोणी उन्मादें भरले । निंदा करिती गुरूची ॥ ३० ॥ <br> 
नररूपें श्रीमारुती । अवतरली गुरुमूर्ति । <br> 
त्याहीवरी सिद्धस्थिति । उच्चसाधनें मिळविली ॥ ३१ ॥ <br> 
ऐशियांची होतां भेटी । तापत्रयांच्या सुटती गांठी । <br> 
समाधान पाठीपोटीं । रामभक्ति वाढविती ॥ ३२ ॥ <br> 
नित्य घडती चमत्कार । लिहितां ग्रंथ होय विस्तार । <br> 
विवरण करूं थोडेंफार । कथानुसंधानें ॥ ३३ ॥ <br> 
इंदुरीं असतां गुरुमाय । अनंत धरिती चरणसोय । <br> 
चुकविती बहुत अपाय । गुरुसेवा करूनी ॥ ३४ ॥ <br> 
साधु ऐसी पसरली कीर्ति । कोणी एक अधिकारी मंदमति । <br> 
अधिकारमदें उन्मत्तवृत्ति । आला श्रींसन्निध ॥ ३५ ॥ <br> 
उपहासित भाविकांसी । ढोंगी वदत समर्थांसी । <br> 
सद्‌गुरु हांसती तयासी । अहंकारी म्हणोनी ॥ ३६ ॥ <br> 
तेव्हां तया क्रोध आला । अद्वातद्वा बडबडला । <br> 
परम शांति देखोन झाला । मानसीं चकित ॥ ३७ ॥ <br> 
मग वदे समर्थांसी । ’तुम्ही साधु म्हणविता आपणासी । <br> 
जरी भविष्य संगाल मजसी । तरीच हें सत्य मानूं’ ॥ ३८ ॥ <br> 
महाराज वदती तयालागून । ’आम्ही गोसावी अज्ञान । <br> 
रामावांचोन आन । भविष्य न ये आम्हांसी ॥ ३९ ॥ <br> 
परि तुमची पुरवील आर्त । गोदू ही भगवद्भ्क्त । <br> 
परिसा स्थिर करोनि चित्त । अहंकार सांडोनी’ ॥ ४० ॥ <br> 
</div>

<div class="shl">
दहा वर्षांची बालिका । गुरुकृपें वदली देखा । <br> 
जन समस्त पाहती कौतुका । गुरुमाहात्म्य अगाध ॥ ४१ ॥ <br> 
’आजपासोन आठवे दिनीं । तुझीं बालकें मरतील दोन्ही । <br> 
आणि पंधरा दिवसांनीं । कांता तुझे मरेल ॥ ४२ ॥ <br> 
जयाकारणें उन्मत्त झालासी । तो अधिकारही जाईल विलयासी । <br> 
तदुपरि श्रीचरणासी । धरशील पश्चात्तापें’ ॥ ४३ ॥ <br> 
सहज लीलें वदली गोष्ट । राम मनीं खोंचला धीट । <br> 
वरिवरि हास्य करोनि विकट । निघोन गेला ॥ ४४ ॥ <br> 
तंव आठां दिवसांनी । ओहळीं वाहोन दोन्ही । <br> 
बालकें गेलीं मरोनी । स्त्री बुडाली विहिरींत ॥ ४५ ॥ <br> 
लांचेचा आळ आला । अधिकार्यां चा रोष झाला । <br> 
मग पश्चात्तपें पोळला । श्रीचरणीं मिठी घाली ॥ ४६ ॥ <br> 
तारीं तारीं गुरुराया । अहंकारें वाहवलो वायां । <br> 
आतां मुख हें दडवाया । ठाव देईं तव पदीं ॥ ४७ ॥ <br> 
तूं दीनांची माउली । तूंचि शांतेची साउली । <br> 
उपेक्षा न करीं वहिली । तरणोपाव सांगावा’ ॥ ४८ ॥ <br> 
श्रीगुरु वदती तयासी । ’प्रारब्धभोग जीवासी । <br> 
न चुके जाण निश्चयेंसी । दोष नाही तुम्हांकडे ॥ ४९ ॥ <br> 
होणर तें होवोनि गेलें । आतां स्मरा रामपा‍उलें । <br> 
सांकडें निवारील सगळे । नोकरी स्थिर होईल’ ॥ ५० ॥ <br> 
गुरुवचनीं धरिला विश्वास । नाम घेई रात्रंदिवस । <br> 
आळ जाऊन निःशेष । योग्यता वाढली ॥ ५१ ॥ <br> 
महाराजांची जाहली ख्याती । ही प्रत्यक्ष देवमूर्ती । <br> 
अघटित करणी करिती । रामभक्त आगळे ॥ ५२ ॥ <br> 
तेथेंचि आणिक एक प्रकार । घडला तो करूं विस्तार । <br> 
चित्त करूनिया स्थिर । श्रवण करावें ॥ ५३ ॥ <br> 
गुरुकथा बहु गोड । सेवितां दवडी विषयाची चाड । <br> 
पूर्वसंचित असतां जाड । श्रवणीं पडे ॥ ५४ ॥ <br> 
गुरुकथा वर्णायासी । बुद्धि नसे आम्हांसी । <br> 
वंदूनि तयांचे चरणांसी । बोलविती तें बोलतसें ॥ ५५ ॥ <br> 
गुरुभक्त झाले फार । नित्य करिती नामगजर । <br> 
हातीं स्मरणी घेऊनि सार । जप करिती नामाचा ॥ ५६ ॥ <br> 
त्यांत विप्र होते बहुत । रामनाम जपती नित्य । <br> 
कर्माभिमानी कांहीं पंडित । तयांसी हें नावडे ॥ ५७ ॥ <br> 
’आम्ही वेदाधिकारी ब्राह्मण । सदा करावें वेदाधयन । <br> 
शूद्रें करावें नामस्मरण । उचित नसे आपणांसी ॥ ५८ ॥ <br> 
आम्ही त्रिवर्णांसी पूज्य । आम्ही ज्ञानी उपजत सहज । <br> 
भूलोकीं देव द्विज । वदती तें पहावें’ ॥ ५९ ॥ <br> 
शिष्य वदती तयांलागून । ’ज्ञानी तुम्ही अतिगहन । <br> 
ज्ञानचिन्हें करा कथन । शब्दज्ञान सांडोनी ॥ ६० ॥ <br> 
कामक्रोध अहंकार । हें तो तुमचे माहेरघर । <br> 
वैराग्य नसे तिळभर । अन्नार्थें वेदविक्रय करितां ॥ ६१ ॥ <br> 
वंचकवृत्ती धरोनी । वदतां आम्ही बहु ज्ञानी । <br> 
ऐसीच वदली वेद वाणी । सांगा कीं आम्हांसी ॥ ६२ ॥ <br> 
वेदपुरुष नारायण । तो जयासी प्रसन्न । <br> 
तो पूज्य सकलांलागुन । हें सांगणें नलगे ॥ ६३ ॥ <br> 
वेद वंद्य आम्हांसी । परि पात्रता पाहिजे पठणासी । <br> 
आहारविहार नियमांसी । अतिशुद्धता ॥ ६४ ॥ <br> 
तरीच मंत्र सामर्थ्य चाले । ज्ञान होईल शुद्ध भलें । <br> 
परि सांप्रत युग आलें । कैसें पहा ॥ ६५ ॥ <br> 
शक्य तितुकें करावें । सुलभ नाम जपत जावें’ । <br> 
ऐसें कथिलें गुरुदेवें । ’नाम प्रिय देवासी ॥ ६६ ॥ <br> 
नामें घडे भगवद्भदक्ति । नामें होय ज्ञानप्राप्ती । <br> 
नामें जोडे सायुज्यमुक्ति । संतसज्जन सांगती ॥ ६७ ॥ <br> 
वेदारंभीं हरिनाम । कलींत साधन हेंचि परम । <br> 
सुगम असोन दुर्गम । भगवत्पदीं नेतसे’ ॥ ६८ ॥ <br> 
परि तें नायकतीच कोणी । उपहासिती तयांलागोनी । <br> 
शास्त्री होते तोफखानीं । ते करिती बहु निंदा ॥ ६९ ॥ <br> 
एकदां राममंदिरांत । महाराज आले दर्शनार्थ । <br> 
शास्त्रियांस कळली मात । धांवोन आले ते ठायीं ॥ ७० ॥ <br> 
’तुम्ही भ्रष्टविले ब्राह्मण । उपदेशितां नामस्मरण’ । <br> 
अहंकारें भरीं भरोन । ऐसीं दुरुत्तरें बोलती ॥ ७१ ॥ <br> 
समर्थ वदती ’नामप्रताप । कळेल तुम्हां आपेंआप । <br> 
उगाच न करावा संताप । मज अज्ञानियावरी’ ॥ ७२ ॥ <br> 
’ऐसे पाहिले बहुत’ । म्हणोनि गेले गृहांत । <br> 
तंव गुरुमहिमेची मात । श्रोतेजनीं परिसावी ॥ ७३ ॥ <br> 
एक प्रहर राहतां निशीं । वेड लागलें शास्त्रीयांसी । <br> 
घेवोन जळके काष्ठासी । गृहांतूनि निघाले ॥ ७४ ॥ <br> 
काष्ठाची करुनी टिपरी । मुखीं नाम उच्चारी । <br> 
हिंडतसे गांवभरी । शुद्धि नाहीं ॥ ७५ ॥ <br> 
धरोनि खालीं बैसवितां । हात तोंड नये आवरितां । <br> 
यासी काय करावें आतां । भूतें कीं झडपिलें ॥ ७६ ॥ <br> 
परि हे वदती राम राम । हा साधुनिंदेचा दोष परम । <br> 
शोधीत आले आराम । ब्रह्मचैतन्य महाराज ॥ ७७ ॥ <br> 
चरणी आणोन घातले । करुणा भाकों लागले । <br> 
कृपासागर श्री द्रवले । मस्तकीं हस्त ठेविला ॥ ७८ ॥ <br> 
सहज लागली समाधि । हारपल्या आधिव्याधि । <br> 
मग येवोनि शुद्धि । वंदन करी क्षणक्षणा ॥ ७९ ॥ <br> 
अनुग्रह दीक्षा दिली । निंदकावर कृपा केली । <br> 
नामसत्ता दाविली । समस्तांसी ॥ ८० ॥ <br>
॥ इति श्रीसद्‌गुरुलीलामृते दशमाध्यायांतर्गतः प्रथमः समासः ॥ <br> 
श्रीसद्‌गुरुचरणार्पणमस्तु ॥ 
</div>
<clear></clear>
<br clear="left"><hr width="90%">

<h2>अध्याय दहावा <br>समास दुसरा<br></h2>
<hr width="90%"><br>

<div class="shl">
जयजय श्रीरघुराया । अज्ञानें जिणें होय वाया । <br> 
शरणागता दर्शन द्याया । विलंब कासया लाविला ॥ १ ॥ <br> 
गोंदवल्यास असतां गुरुवर । भाऊसाहेब जवळगेकर । <br> 
करोडगिरीचे नाक्यावर । होते श्रीमान्‌ परि रोगग्रस्त ॥ २ ॥ <br> 
पोटीं पुत्रसंतान नाहीं । म्हणोनि चिंता करिती पाही । <br> 
भार्या सती गंगाबाई । समर्थचरणीं विश्वास ॥ ३ ॥ <br> 
उभयतां आले गोंदवल्यासी । सद्‌भावें पूजोनि गुरूंसी । <br> 
कथन करिती मनोव्यथेसी । उपाय पुसती ते काळी ॥ ४ ॥ <br> 
’देहव्याधीने गांजलो । संतान नाहीं म्हणोन भ्रमलों । <br> 
संपत्ति असोन मुकलों । संसारसुखासी ॥ ५ ॥ <br> 
रात्रंदिन वाहे चिंता । तव पदीं ठेविला माथा । <br> 
आतां तारिता आणि मारिता । तूंचि एक दीनबंधु’ ॥ ६ ॥ <br> 
ऐसी करिती विनंती । सद्‌गुरु शुद्ध भाव पाहती । <br> 
’कृपा करील रघुपती । चिंता कांही न करावी ॥ ७ ॥ <br> 
येथेंचि रहावें उभयतांनीं । रामप्रसाद सेवोनी । <br> 
सर्वकाळ वागवा स्मरणी । श्रीरामनामाची ॥ ८ ॥ <br> 
तोचि निवारील सर्व व्यथा । पुत्र होईल, नको चिंता । <br> 
रामचरणीं विश्वासतां । उणें नाहीं भक्तासी’ ॥ ९ ॥ <br> 
उभयतां मनीं संतोषले । गुरुवचनी विश्वासले । <br> 
सेवा करित राहिले । महाराजांची सद्‌भावें ॥ १० ॥ <br> 
प्रातःकालीं उठोन । मंदिरीं सडासंमार्जन । <br> 
कांकड आरती करोन । पूजा करिती आनंदे ॥ ११ ॥ <br> 
पंचारती ओवाळिती । चरणतीर्थ आदरें घेती । <br> 
सदा मुखें नाम वदती । प्रसाद ही महौषधि ॥ १२ ॥ <br> 
जो सदा राहे पथ्यावरी । तो मंदिरीं खाता बाजरी । <br> 
रोग गेला देशांतरीं । गुरुकृपा अगाध ॥ १३ ॥ <br> 
पांडुरता मावाळली । शरीरकांती सतेज झाली । <br> 
कांता गरोदर राहिली । सेवाकरितां भक्तीनें ॥ १४ ॥ <br> 
यथाकालें पुत्र झाला । परि उलटे पायाचा जन्मला । <br> 
सद्‌गुरु वदती तयाला । ’दुरित शेष अद्यापि ॥ १५ ॥ <br> 
आणखी करा नामजप’ । नेमून दिले नित्य माप । <br> 
’पाय सरळ होतील सरतां पाप । रामप्रसादेंकरोनि’ ॥ १६ ॥ <br> 
करितां करितां रामसेवा । मुलगा सरळ झाला तेव्हां । <br> 
मग आनंद काय सांगावा । स्तुति करिती परोपरी ॥ १७ ॥ <br> 
’तूं देवांचाहि देव । आम्हां भेटलासी गुरुराव । <br> 
निरसिले रोग चिंता सर्व । कृपें सद्‌गुरु तुमचेनि ॥ १८ ॥ <br> 
नाही ज्ञान नाही भक्ति । नाहीं साधनसंपत्ति । <br> 
अज्ञानियां धरोनि हातीं । सुमार्गासी लाविलें ॥ १९ ॥ <br> 
निरोप देती उभयतांसी । ’विसरूं नका श्रीरामासी । <br> 
इहलोकीं नांदाल सुखेंसी । अंतीं सद्‌गति पावाल’ ॥ २० ॥ <br> 
गुरुआज्ञा घेवोन गेले । ऐसें बहुतांस तारिलें । <br> 
पुढें श्रीगुरु जगदुद्धारा निघाले । यात्रामिष करोनि ॥ २१ ॥ <br> 
आम्ही यात्रेसी जाणार । ऐसें वदतां गुरुवर । <br> 
शिष्य समुदाय निघाला फार । पुरुष स्त्रिया बालकें ॥ २२ ॥ <br> 
समर्थगृही दास कुबेर । तेथें उणें काय पडणार । <br> 
समुदाय निघाला अपार । रामनाम गर्जत ॥ २३ ॥ <br> 
शके अठराशें सत्ताविशीं । सद्‌गुरु आले प्रयागासी । <br> 
वर्षाऋतु श्रावणमासीं । समुदायासमवेत ॥ २४ ॥ <br> 
तीर्थकृत्यें सकल करोन । करावया वेणीदान । <br> 
नौकेमाजी आरोहण । करिते झाले ते समयीं ॥ २५ ॥ <br> 
मध्यभागीं नौका गेली । तों जलें तुडुंब भरली । <br> 
आणि भोंवर्यांलत सांपडली । अकस्मात्‌ जीर्णनौका ॥ २६ ॥ <br> 
मग गलबलां कोण पुसतां । जीव प्रिय सर्वां भूतां । <br> 
हाहाःकर उडाला सर्वथा । उभय थडी लोक दाटले ॥ २७ ॥ <br> 
पाणी अपरंपार भरलें । मानवी उपाय न चाले । <br> 
पाहते बुडते घाबरले । काय दशा म्हणती हे ॥ २८ ॥ <br> 
श्रीगुरूंची अखंड शांति । सकल लोकां शांतविती । <br> 
म्हणती तारील रघुपति । भजन करा स्वस्थचित्तें’ ॥ २९ ॥ <br> 
पवित्र्यावरी उभे ठेले । आणि भजन आरंभिलें । <br> 
सकलही करूं लागले । उसनें अवसान धरोनि ॥ ३० ॥ <br> 
सुखासनीं गप्पा मारितां । बहुत दाविती समर्थता । <br> 
प्रसंगें कसोटी लागतां । टिके ऐसा विरळा संत ॥ ३१ ॥ <br>
भजनाचा करितां गजर । तत्क्षणीं नौका झाली स्थिर । <br> 
लोक पाहती चमत्कार । धन्य साधु म्हणती हे । ३२ ॥ <br> 
श्रीगुरु वदती नाविकांसी । दुजी नौका आणा वेगेंसी । <br> 
चिंता न करावी मानसीं । समर्थ आमुचा पाठिराखा ॥ ३३ ॥ <br> 
दुजी नाव येईपर्यंत । ही नाव भोवरी असोन स्थित । <br> 
लोक पहात तटस्थ । उभय थडी ॥ ३४ ॥ <br> 
दुजी नांव येतां तेथ । एक पद ठेविती त्यांत । <br> 
चला म्हणती समस्त । हळूं हळूं एक एक ॥ ३५ ॥ <br> 
समस्त माणसें आलीं । ऐसें त्रिवार पुसोनि गुरुमाउली । <br> 
चरण उचलितांच गेली । फुटकी नौका वाहत ॥ ३६ ॥ <br> 
चरणीं लागतां अनंत तरलीं । मग नौका कशी बुडेल भली । <br> 
करणी करोनि दाविली । प्रत्यक्ष सद्‌गुरुरायें ॥ ३७ ॥ <br> 
सकळांसी आनंद झाला । नामगजर बहु केला । <br> 
गौरकायी थवा लोटला । किल्ल्यावरूनि दर्शना ॥ ३८ ॥ <br> 
कडेस येतां गुरुमूर्ति । नारीनर आरत्या करिती । <br> 
कोणी पुष्पमाळा घालिती । किणी करिती दंडवत ॥ ३९ ॥ <br> 
निंदकां मनीं पस्ताव झाला । गौरकायी म्हणती साधु भला । <br> 
देवसुत पुन्हां अवतरला । म्हणोन टाळी देताती ॥ ४० ॥ <br> 
तंव इकडे काय झालें । ग्रामाधिकारी क्षोभले । <br> 
उपाध्यायासी धरोन नेलें । किल्ल्यावरी तयांनीं ॥ ४१ ॥ <br> 
’जरी नौका फुटकी होती । तरी त्वां हांकारिली कशा रीतीं । <br> 
गुन्हा घडला तुझे हातीं । आतां शिक्षा भोगावी ॥४२ ॥ <br>
</div>

<div class="shl">
त्या उपाध्यायाचा सुत । महाराजांसी प्रार्थित । <br> 
’धरोन नेमा मम तात । निरसावे संकट हें ॥ ४३ ॥ <br> 
अजाणपणें घडला व्यापार । हें जाणती गुरुवर । <br> 
कृपा करोनि दीनावर । तारी आम्हां गुरुराया’ ॥ ४४ ॥ <br> 
अभय देऊनि तयासी । सोडवलें उपाध्यायासी । <br> 
मिरवणूक काढिली खाशी । कुरवंड्या करोनि सुवासिनी ॥ ४५ ॥ <br> 
दानधर्म केला बहुत । गोप्रदानें सालंकृत । <br> 
शिष्य झाले अपरिमित । उत्तरदेशीं ॥ ४६ ॥ <br> 
पूर्वीं एकदां काशीस गेले । ते समयीं अभिनव घडलें । <br> 
महामारीनें त्रासले । जन सर्व ॥ ४७ ॥ <br> 
किती पडती कितीक मरती । कोणा न मिळे मूठमाती । <br> 
महाराज चालिल्या मार्गावरती । एक भिकारीण मृत दिसे ॥ ४८ ॥ <br> 
तियेचें तान्हे मूल । रडोनि करी गोंधळ । <br> 
स्तनपाना उतावेळ । परि दूध न येई ॥ ४९ ॥ <br> 
पाहोन त्या बालकाची स्थिति । दयार्द्र झाली गुरुमूर्ति । <br> 
म्हणती ’काय झाले माउलिप्रति । हांका मारोनि पाहावें’ ॥ ५० ॥ <br> 
शिष्य सांगती ते काळीं । ’हीं तों असे मृत झाली’ । <br> 
सद्‌गुरु वदती ’झीट आली । रामतीर्थ आणावें’ ॥ ५१ ॥ <br> 
तीर्थ शिंपडोन अंगावरी । बोलले ’माउली सावध हो सत्वरीं । <br> 
बालका घेवोन अंकावरी । स्तनपान दे वेगें ॥ ५२ ॥ <br> 
ऐसें वदतां गुरुमाउली । निर्जीव तनु सजीव झाली । <br> 
लोक पाहतां पदर सांवरी । बालका घेत कडेवरी ॥ ५३ ॥ <br> 
विस्मय वाटे सकळांसी । धन्य साधु तेजोराशी । <br> 
मानवी कृति नव्हे ऐसी । म्हणोनि चरणीं लोळती ॥ ५४ ॥ <br> 
घटीं मठीं चैतन्य भरलें । हें तों बाणोनिया गेलें । <br> 
चैतन्यदृष्टी पाहतां आलें । अचेतनासी चतन ॥ ५५ ॥ <br> 
असो उपाधि होईल बहुत । म्हणोन निघाले त्वतिर । <br> 
उद्धरिती अनंत भक्त । रामनाम बोधोनि ॥ ५६ ॥ <br> 
साठये उपनामें न्यायाधीश । अधिकारी सात्त्विक विशेष । <br> 
श्रीमान्‌ परि भोगिती त्रास । पोटशूलव्यथेचा ॥ ५७ ॥ <br> 
चैन नसे दिननिशीं । सदा पाळिती पथ्यासी । <br> 
औषधी देशी विदेशी । घेतां गुण न वाटे ॥ ५८ ॥ <br> 
उपाय करोनि थकले । व्यथा अणुभरी न ढळे । <br> 
तंव भाग्योदयें भेटले । ब्रह्मचैतन्य सद्‌गुरु ॥ ५९ ॥ <br> 
श्रींच्या आशीर्वचनीं । व्याधि हरली मुळींहूनि । <br> 
जैसा उदय होतां दिनमणि । अंधकार लया जाय ॥ ६० ॥ <br> 
येणेंपरी गोंदवल्यासी । असतां करणी केली कैसी । <br> 
चिंतामणभट्ट द्विजासी । उदरव्यथा अतिशय ॥ ६१ ॥ <br> 
कर्नाटकीं वसति ज्याची । उदरव्यथा बहु जाची । <br> 
वाटे आहुति प्राणांची । घेईल आतां निश्चयें ॥ ६२ ॥ <br> 
क्वचित्काळी स्वल्प अन्न । क्वचित्काळी पयःपान । <br> 
दुःख भोगी रात्रंदिन । म्हणे प्राण जातां बरें ॥ ६३ ॥ <br> 
उपाय करितां करितां थकले । दिवसेंदिवस व्याधि प्रबळे । <br> 
तंव अकस्मात्‌ श्रवणीं पडलें । ब्रह्मचैतन्यचरित्र ॥ ६४ ॥ <br> 
महासाधु गोंदवलेकर । केवळ ईश्वरी अवतार । <br> 
करावया जगदुद्धार । मर्त्यलोकीं अवरतले ॥ ६५ ॥ <br> 
व्याधिग्रस्त बहुत येती । गुरुप्रसादें मुक्त होती । <br> 
तुम्हीं जावें शीघ्रगति । व्याधि हरण करतील ॥ ६६ ॥ <br> 
परिसोनिया ऐसी वाणी । वाटे अमृत पडलें श्रवनीं । <br> 
सत्वर निघाला तेथोनी । गुरुभुवना पावला ॥ ६७ ॥ <br> 
कोणी समाराधना होती केली । भोजनपात्रें सिद्ध झालीं । <br> 
तंव भट्टजींची स्वारी आली । दर्शन घ्यावया श्रीगुरूंचें ॥ ६८ ॥ <br> 
समर्थ वदती विप्रांसी । ’बैसा सत्वर भोजनासी’ । <br> 
विप्र वदे विनयेसी । ’अन्न वैरी आमुचें ॥ ६९ ॥ <br> 
अन्नाविणें प्राण जाती । अन्न खातां तीच गति । <br> 
आठां दिवसांउपरांतीं । स्वल्प आहार सेवितों ॥ ७० ॥ <br> 
ते दिनीं अहोरात्र । शूल उदरीं सर्वत्र । <br> 
ओखटें माझें प्रारब्धसूत्र । दयासिंधो गुरुराया’ ॥ ७१ ॥ <br> 
श्रीगुरु वदती ते समयीं । ’रामप्रसादा दोष नाही । <br> 
भिती सांडोन लवलाहीं । सेवन करा मिष्टान्नें’ ॥ ७२ ॥ <br> 
भीत भीत पात्रावरी । बैसला द्विज ते अवसरीं । <br> 
म्हणे साधुसन्निध मरतां बरी । गति तरी मिळेल’ ॥ ७३ ॥ <br> 
बहुतां दिसांचा भुकेला । अत्याग्रहें तृप्त केला । <br> 
तधींपासोन शूल गेला । धन्य कृपा श्रीगुरूंची ॥ ७४ ॥ <br> 
मोरगिरीचे भक्तजन । श्रीसन्निध येवोन । <br> 
विनविती प्रेमेंकरोन । रामस्थापनें चलावें ॥ ७५ ॥ <br> 
बहुत दिवस विनवितां । कृपा उपजली गुरुनाथा । <br> 
जावोन स्थापिलें रघुनाथा । आनंदोत्सव बहु झाला ॥ ७६ ॥ <br> 
भक्त नेती घरोघरीं । गुरुपूजा परोपरी । <br> 
करोनि मस्तक चरणावरी । अघनाशना ठेविती ॥ ७७ ॥ <br> 
गुरुंची कीर्ति परिसोनी । समंधग्रस्त शिंपीण जनी । <br> 
येतां मुक्त करिती झणीं । सद्‌गुरु दयाळ ॥ ७८ ॥ <br> 
ऐसा अनंत व्याधींस । गुरुकृपामृतरस । <br> 
मिळतां होय विनाश । भाग्यवंता लाभतसे ॥ ७९ ॥ <br> 
साधकांसी बोधामृत । वेळोवेळां सद्‌गुरु देत । <br> 
त्यांचीं नामें श्रोते संत । परिसावीं एकचित्तें ॥ ८० ॥ <br> 
अमृतघुटका मुख्य जाण । परमार्थ न होण्याचें कारण । <br> 
निस्पृहसमास शिकवण । अभंगवचनें अनेक ॥ ८१ ॥ <br> 
आचारविचार स्त्रीधर्म । साधकां बाधक कलिधर्म । <br> 
याचेंहि कथिती वर्म । करुणासागर गुरुमूर्ति ॥ ८२ ॥ <br> 
मुख्य सार स्वधर्माचरण । जतन करोनि नामस्मरण । <br> 
करावें अघनाशन । स्वस्वरूपा पावावया ॥ ८३ ॥ <br>
॥ इति श्रीसद्‌गुरुलीलामृते दशमाध्यायांतर्गतः द्वितीयः समासः ॥ <br> 
श्रीसद्‌गुरुचरणार्पणमस्तु ॥ 
</div>
<clear></clear>
<br clear="left"><hr width="90%">

<h2>अध्याय दहावा <br>समास तिसरा<br></h2>
<hr width="90%"><br>

<div class="shl">
मागें तुकाई अनुग्रह पावोनि । इंदुरीं आली गुरुजननी । <br> 
तेव्हां तपस्तेज पाहोनि । तेथें अनेक भक्त जाहले ॥ १ ॥ <br> 
जिजाबाई नामें भक्त । कैसी झाली पदांकित । <br> 
त्याचा इतिहास तुम्ही संत । श्रोतेजनीं परिसावा ॥ २ ॥ <br> 
जिजाबाईचा पति । लागला गुरुभजनाप्रति । <br> 
जिजा म्हणे भोंदू असती । कलियुगीं बहुतेक ॥ ३ ॥ <br> 
पाहोनि याची परिक्षा । उतरूं साधुत्वाचा नक्षा । <br> 
मनीं धरूनि ऐसी आकांक्षा । वरिवरी सेवा करी ॥ ४ ॥ <br> 
एकदां भोजनां बैसविलें । पति नाहींसें पाहिलें । <br> 
सत्त्व पाहूं ये वेळे । साधुत्व कसा लावोनि ॥ ५ ॥ <br> 
ऐसा मनीं विकल्प केला । मिरच्या कुटून लाडू वळला । <br> 
पात्रीं आणोन घातला । दुरून पाहे कौतुक ॥ ६ ॥ <br> 
स्वस्थपणें भक्षण केला । म्हणती आणिक लाडू घाला’ । <br> 
पुनरपिही भक्षिला । हा हा हू हू होईना ॥ ७ ॥ <br> 
मनीं म्हणे हा धूर्त । रानींवनीं असे भ्रमत । <br> 
उपास घडतां असेल खात । भगवती क्वचित्काळी’ ॥ ८ ॥ <br> 
निखारे काढिले रखरखीत । पात्री आणोनि घालत । <br> 
सद्‌गुरु सहजानंदांत । तेहि खाऊं लागले ॥ ९ ॥ <br> 
पाहोन झाली घाबरी । धांवोनिया चरण धरी । <br> 
’अज्ञानी मी तारी तारीं । कृपाळुवा गुरुराया ॥ १० ॥ <br> 
स्त्रीबुद्धि अविचार । घडला जी दयासागर । <br> 
पतीसी कळतां समाचार । गति बरवी मज नाहीं ॥ ११ ॥ <br> 
ढोंगी बहु जगांत । मिरविती म्हणोनि संत । <br> 
याकारणें अनुचित । कर्म घडलें स्वामिया ॥ १२ ॥ <br> 
साधूसी घालोनि निखारे । केलें सुकृताचें मातेरें । <br> 
यमदूत छळतील सारे । दुष्ट पातकी म्हणोनी ॥ १३ ॥ <br> 
इहपर दुःखाच्या राशी । दिसों लागल्या अविनाशी । <br> 
आतां मज गति कैसी । सांग सांग सर्वज्ञा ॥ १४ ॥ <br> 
अज्ञानी मी चांडाळीण । उपजतांच जातें मरोन । <br> 
तरी साधुद्वेषदोष गहन । टळला असता आजिंचा ॥ १५ ॥ <br> 
आतां जी दयासागरा । दोषार्णवीं मज तारा । <br> 
तुम्हांवांचोनि आसरा । दुजा नसे त्रिभुवनीं’ ॥ १६ ॥ <br> 
स्फुंदफुंदोनिया रडे । दंडप्राय चरणीं पडे । <br> 
दयासागर म्हणती ’वेडे । वृथा शोक न करावा ॥ १७ ॥ <br> 
अनुताप उपजला पोटीं । तेव्हां दोष गेले पाठीं । <br> 
अभय देतो मी शेवटीं । सत्वर शोक आवरीं’ ॥ १८ ॥ <br> 
हस्तें धरोनि उठविली । मृदुवचनें शांत केली । <br> 
तधींपासोन लीन झाली । एकनिष्ठ सेवा करी ॥ १९ ॥ <br> 
जिजाबाईचा पती । तैसी जिजा माउली सती । <br> 
कन्या ताई सुमती । सेवा करिती श्रीगुरूंची ॥ २० ॥ <br> 
कांही काळ त्यांचेजवळ । वास्तव्य करिती गुरुदयाळ । <br> 
सेवोनि बोधामृतकवळ । ज्ञान झालें तिघांसी ॥ २१ ॥ <br> 
एकदा कुंभारयोगी कोणी । साधनीं अडले म्हणोनि । <br> 
आशंका काढिती लिहोनी । प्रश्न पुसती बहुतांसी ॥ २२ ॥ <br> 
बहुत साधु शोधिले । परि समाधान नच झालें । <br> 
तवं कोणी वर्तमान कथिलें । ब्रह्मचैतन्य सद्‌गुरूंचें ॥ २३ ॥ <br> 
तेव्हां आला धांवत । जिजाईचे गृहाप्रत । <br> 
तंव मंचकीं देखिले समर्थ । चरण चुरित जिजा ताई ॥ २४ ॥ <br> 
दुरून पाहतां म्हणे कांही । येथें साधुत्वाचें लक्षण नाहीं । <br> 
स्त्रिया चरण चुरिती पाही । योगिया मुळीं विघातक ॥ २५ ॥ <br> 
ऐसें मनीं आणोनि । निघता झाला तेथोनि । <br> 
तंव श्रीसमर्थांनी । ताईकडोन बोलाविला ॥ २६ ॥ <br> 
’अहो श्रेष्ठ योगिराज । आलां होतां कवण काज । <br> 
प्रश्न काढा पाहूं’ सहज । हास्यमुखें बोलती ॥ २७ ॥ <br> 
मनींचा भाव जाणला । हें पाहोन योगी दचकला । <br> 
कागद काढोन पुढे केला । चरण वंदी तें समयीं ॥ २८ ॥ <br> 
ताईनें वाचला कागद । अठरा प्रश्नांचा अनुवाद । <br> 
म्हणे ’सद्‌गुरुप्रसाद । होतां प्रश्न सुटतील ॥ २९ ॥ <br> 
आज्ञा होईल मजला जर । उत्तरें देईन सत्वर’ । <br> 
विनोदें वदती गुरुवर । ’पोरबुद्धी कायसी ॥ ३० ॥ <br> 
योगी साधक असती भले । बहुत देश शोधित आले । <br> 
महान्‌ महान्‌ जेथें थकले । तेथें तूं काय वदशील ॥ ३१ ॥ <br> 
परि इच्छा असे तुजसी । तरी तूंच बोल वेगेंसी’ । <br> 
आज्ञा होतांच ताईसी । उत्तरें बोलूं लागली ॥ ३२ ॥ <br> 
एकामागोन एक प्रश्न । सोडवून करी समाधान । <br> 
योगी आनंदित होवोन । चरण धरित ताईचे ॥ ३३ ॥ <br> 
श्रींचे चरणी नमोनि । म्हणे ’धन्य साधुशोरिमणि । <br> 
मानवाची नव्हे करणी । सत्यस्वरूप दावावें ॥ ३४ ॥ <br> 
धनय तुमचा प्रसाद । लहान बालिका बोले विशद । <br> 
जो थोरथोरांसी अनुवाद । करितां समाधान होईना ॥ ३५ ॥ <br> 
साच नोहे मानवकरणी’ । म्हणोनि लागला चरणीं । <br> 
सत्यस्वरूप दावा झणीं । पायीं घट्ट मारी मिठी ॥ ३६ ॥ <br> 
हातीं धरून उठविला । हनुमंतस्वरूप तयाला । <br> 
दावोन योगी धन्य केला । समर्थ सद्‌गुरूंनी ॥ ३७ ॥ <br> 
योगी म्हणे माझे मनीं । विकल्प आला होता क्षणीं । <br> 
संगतीं स्त्रिया पाहोनि । क्षमा करणें स्वामिया ॥ ३८ ॥ <br> 
अग्निकाष्ठें भक्षण करी । संगतीं राहोन निर्विकारी । <br> 
ऐसा तूं ब्रह्मचारी । दर्शनें पुनीत जाहलों ॥ ३९ ॥ <br> 
</div>

<div class="shl">
ऐशी स्तुति करी बहुत । वरचेवरी चरण धरित । <br> 
अनुतापें जाहला तप्त । योगभ्रष्ट होता जो ॥ ४० ॥ <br> 
विकल्पें योगभ्रष्ट केला । तया बोधें शांतविला । <br> 
पुनरपि साधनें मुक्त झाला । धन्य धन्य गुरुकृपा ॥ ४१ ॥ <br> 
ते काळीं गुरुवर । एकांतप्रिय होते फार । <br> 
क्वचित्‌ प्रसाद कोणावर । पूर्वभाग्यें होतसे ॥ ४२ ॥ <br> 
राजयोग जेव्हां धरिला । तेव्हां लोकीं प्रकट झाला । <br> 
प्रसाद बहुतां लाधला । त्यांतील कांही अवधारा ॥ ४३ ॥ <br> 
सांगली येथें सरकारी । डांक खात्याचे अधिकारी । <br> 
गृहस्थ होते सदाचारी । परि कट्टे शिवभक्त ॥ ४४ ॥ <br> 
विष्णुपंत नगरकर । नामें असती द्विजवर । <br> 
करोनिया घरदार । गृहस्थाश्रमीं राहती ॥ ४५ ॥ <br> 
विष्णुभक्तांची निंदा भारी । करिती नानापरोपरी । <br> 
वैष्णव तितुके त्यांचे वैरी । कृष्णलीला निंदिती ॥ ४६ ॥ <br> 
नित्य करिती पार्थिवपूजन । सदा ध्याती उमारमण । <br> 
शिवभक्ति करिती गहन । परि हरीसी निंदिती ॥ ४७ ॥ <br> 
महाथोर शिवभक्त । परि न्यूनभाव द्वैत । <br> 
जाणोनिया सद्‌गुरुनाथ । कृपादृष्टीं पाहती ॥ ४८ ॥ <br> 
एकदां तया दृष्टांत झाला । स्वप्नीं पूजेसी बैसला । <br> 
शिवालयीं शंकराला । पूजितसे प्रेमानें ॥ ४९ ॥ <br> 
तंव अकस्मात लिंगामागोनी । प्रगट झाली गुरुजननी । <br> 
गृहस्थ पाहे दचकोनी । म्हणे कोण सिद्धपुरुष ॥ ५० ॥ <br> 
चहूंकडे फांकली प्रभा । दिव्यपुरुष सिद्ध उभा । <br> 
कीं हा परमानंदाचा गाभा । रामदासी भासतेसे ॥ ५१ ॥ <br> 
पायी खडावा रत्नचजडित । कंठी तुळशीमाला शोभत । <br> 
मुद्रा रामनामांकित । पाहतसे प्रेमानें ॥ ५२ ॥ <br> 
कफनी फरगुल घातला । भाळीं त्रिपुंड शोभला । <br> 
मस्तकीं जरीकांठ जिला । मखमली टोपी शोभतसे ॥ ५३ ॥ <br> 
हातीं स्मरणी तुळशीची । झोळी नवविधभक्तीची । <br> 
कुबडी श्रीसमर्थांची । ’रघुवीर समर्थ’ गर्जती ॥ ५४ ॥ <br> 
विप्र उभा कर जोडोनि । समर्थ वदती तयालागोनी । <br> 
’तुम्ही शिवभक्त तपोज्ञानी । परि हरीसी निंदितां ॥ ५५ ॥ <br> 
हरिहरां भेद नाहीं । श्रुतिस्मृति कथिती पाहीं । <br> 
आजपासोन प्रत्यहीं । शालिग्रामही पूजावा ॥ ५६ ॥ <br> 
विष्णूचें करितां पूजन । शिव होईल सुप्रसन्न । <br> 
येविषयीं संशयी मन । पुनरपि ठेवूं नये’ ॥ ५७ ॥ <br> 
’हां जी’ म्हणोनि म्हणितले । अंगी रोमांच थरारले । <br> 
नेत्रीं आनंदाश्रु भरले । मुखीं शब्द फुटेना ॥ ५८ ॥ <br> 
संत पूजावे आरते । देव सारावे परते । <br> 
अभंगवाक्य तयातें । आठवलें ते काळीं ॥ ५९ ॥ <br> 
तेंचि साहित्य घेवोनि । पूजिले साधुशिरोमणि । <br> 
’पुनः भेट होईल; म्हणोनि । गुप्त झाले दयासिंधु ॥ ६० ॥ <br> 
विप्र जागृतीस आला । सकळां दृष्टांत निवेदिला । <br> 
शालिग्राम पूजूं लागला । तेव्हांपासोनि ॥ ६१ ॥ <br> 
परि अंतरीं सिद्धध्यान । लागलें सदा अनुसंधान । <br> 
पुनरपि देईन दर्शन । हें वाक्य चिंतीतसे ॥ ६२ ॥ <br> 
सिद्ध साधु येतां कोणी । दर्शना जाई धांवोनि । <br> 
नाना क्षेत्रांसी पाहोनि । स्वप्नींचें ध्यान धुंडितसे ॥ ६३ ॥ <br> 
कांही केल्या आढळेना । तळमळ लागली मना । <br> 
सकळां सांगोनि खाणाखुणा । पुसे ऐसा साधु पाहिला कीं ॥ ६४ ॥ <br> 
तंव कोणी तया कथिलें । पंढरीसी म्यां पाहिले । <br> 
गोंदवलेकर महाराज भले । राममंदिरीं वास करिती ॥ ६५ ॥ <br> 
शीघ्र गाडींत बैसला । पढरीक्षेत्रीं पावला । <br> 
विठ्ठलचरणीं लोळला । सद्‌गुरु भेटवीं म्हणोनि ॥ ६६ ॥ <br> 
शोधिलें राममंदिर । देखिलें नयनीं गुरुवर । <br> 
आनंदाचा भरला पूर । मज दीना वर्णवेना ॥ ६७ ॥ <br> 
तेंचि रूप पाहतां नयनीं । चरण न्हाणिले अश्रूंनी । <br> 
प्रेमें हस्तें कुरवाळोनि । बोलती झाली गुरुमाय ॥ ६८ ॥ <br> 
महाथोर शिवभक्त । शिवासी आवडते अत्यंत । <br> 
कलियुगीं ऐसें संत । भेटती विरळा ॥ ६९ ॥ <br> 
’शालीग्राम पूजितां कीं नाहीं । कां विसरलां स्वप्नसमयीं । <br> 
शिव विष्णु एकचि पाहीं । त्रिकाल सत्य मानावें ॥ ७० ॥ <br> 
जे शिवासी निंदिती । ते हरीसी नावडती । <br> 
तैसे विष्णूसी निंदिती । तेहा नावडती शिवा’ ॥ ७१ ॥ <br> 
असो अनुग्रहप्रसाद देवोन । केलें तयाचें समाधान । <br> 
शिव विष्णु हे अभिन्न । सांगती सकळांसी ॥ ७२ ॥ <br> 
जेथें राममंदिरें बांधलीं । तेथें शिवालयें स्थापिलीं । <br> 
सिद्धारूढांची भेटी झाली । ते समयीं तेंचि कथिती ॥ ७३ ॥ <br> 
कर्नाटकीं हुबळीं शहरी । सिद्धारूढ सिद्धस्वारी । <br> 
एकदा समर्थांची फेरी । जाहली तया स्थानासी ॥ ७४ ॥ <br> 
समर्थशिष्य रामनाम । गर्जती उच्चस्वरें परम । <br> 
सिद्धशिष्य शिवनाम । गर्जती ते समयासी ॥ ७५ ॥ <br> 
दोघे उपदेशिती सकळांसी । भेद नसे हरिहरांसी । <br> 
दोन्ही नेत्रीं एका वस्तूसे । पाहतां भिन्न दिसेना ॥ ७६ ॥ <br> 
असो ऐसी गुरुमाउली । बहुतांप्रति लाभली । <br> 
महद्‌भाग्यें फळासी आलीं । ते ते पुनीत जाले ॥ ७७ ॥ <br> 
॥ इति श्रीसद्‌गुरुलीलामृते दशमाध्यायांतर्गतः तृतीयः समासः ॥ <br> 
श्रीसद्‌गुरुचरणार्पणमस्तु ॥ 
</div>
<clear></clear>
<br clear="left"><hr width="90%">

<h2>अध्याय दहावा <br>समास चवथा<br></h2>
<hr width="90%"><br>

<div class="shl">
शिवविष्णु अभेदस्थिति । सकलां सांगे गुरुमूर्ति । <br> 
आतां परिसावी जी श्रोतीं । सुरस कथा ॥ १ ॥ <br> 
एके समयीं कुच्ची ग्रामासी । समर्थ शिष्यगृहासी । <br> 
गेले पाहोन भक्तीसीं । महोत्साह चालिला ॥ २ ॥ <br> 
यात्रा भरली विशेष । भक्त धांवती दर्शनास । <br> 
प्रसाद होतसे बहुवस । अनुग्रह देती बहुतांसी ॥ ३ ॥ <br> 
आपत्तीनें पीडले जन । काकुळती येती धांवोन । <br> 
समर्थांसी निवेदन । करिती भावभक्तीनें ॥ ४ ॥ <br> 
ऐसा चालिला थाट । महान्‌ साधु म्हणती बोभाट । <br> 
नास्तिकांचें कर्णकपाट । फोडोनि आंत दुमदुमला ॥ ५ ॥ <br> 
तंव तेथे कृष्णाजीपंत । असती उपनामें भागवत । <br> 
तयांसी कळली मात । भगवद्‌भक्त हे म्हणोनि ॥ ६ ॥ <br> 
मनीं म्हणती या युगांत । एकहि नसे अनन्य भक्त । <br> 
धूर्त भोंदू हे सत्य । भाविकांसी ठकविती ॥ ७ ॥ <br> 
तरी पाहूं यांची स्थिति । कैसें ज्ञान कैसी भक्ति । <br> 
कैसी साधनसंपत्ति । कैसे जन वेधिती ते ॥ ८ ॥ <br> 
कौतुक पाहती दुरून । सकल करिती पूजन । <br> 
नानापरी नैवेद्य देवोन । चरणतीर्थ आदरें घेती ॥ ९ ॥ <br> 
भाविक उच्छिष्ट सेविती । मायबहिणी न्हाऊं घालिती । <br> 
नीरांजनें आरत्या करिती । साहेबमेळा सभोंवार ॥ १० ॥ <br> 
पीकपात्र धरिलें कोणी । छाया करिती छत्र धरूनि । <br> 
कोणी खडावा घेऊनि । मस्तकीं धरिती भक्तीनें ॥ ११ ॥ <br> 
दर्शना येती बहुत जन । प्रपंचगार्हाकणी करिती कथन । <br> 
जपावांचोन परमार्थलक्षण । एकहि तया दिसेना ॥ १२ ॥ <br> 
अंतर जाणती शहाणे । उगाच पाहती दैन्यवाणे । <br> 
भाविक अंधभक्तीनें । उपासने लागती ॥ १३ ॥ <br> 
शाब्दिक पाहती व्युत्पन्न । नास्तिकां साक्षात्कार जाण । <br> 
दुबळे वैभव देखोन । भुलोनि नादीं मागती ॥ १४ ॥ <br> 
परिक्षकांच्या ऐशा जाती । भागवत धूर्ततेनें पाहती । <br> 
अंतर जाणण्या नसे शक्ति । सिद्धानेंचि सिद्ध उमजावे ॥ १५ ॥ <br> 
म्हणती येथें वैराग्यलक्षण । कांहींच न दिसे मज लागून । <br> 
मंत्र तंत्र वशीकरण । कांहीं तरी असेल ॥ १६ ॥ <br> 
म्हणोनि पुढें सरसावले । समर्थांसी बोलूं लागले । <br> 
’धूर्तपणें जन भुलविले । वैभव इच्छा धरोन ॥ १७ ॥ <br> 
गोड खाऊन देह मातला । दोन उंटां भार झाला । <br>
उगाच भोंदतां जनाला । साधू साधू म्हणोनी ॥ १८ ॥ <br> 
काय आहे तुमचेपाशीं । दाखवावे सत्वर मजसी । <br> 
नाहीं तरी ह्या ढोंगासी । सोडून द्यावे’ ॥ १९ ॥ <br> 
परिक्षावंत जाणोन । सद्‌गुरूंसी समाधान । <br> 
म्हणती हा विवेकी ब्राह्मण । यावरी कृपादृष्टी करावी ॥ २० ॥ <br> 
समर्थ वदती पंतांसी । ’दावितां काय द्याल मजसी’ । <br> 
पंत वदती ’चरणांसी । अर्पिन देह आपुल्या’ ॥ २१ ॥ <br> 
उभयतांचा संवाद झाला । परि संशयो नाही गेला । <br> 
दुजे दिनीं पाचारिला । शिष्याकरवीं तयासी ॥ २२ ॥ <br> 
परि तयाचें कपाळ । उठलें होतें ते वेळ । <br> 
सद्‌गुरु समर्थ दयाळ । वदती ’यावे तैसेचि’ ॥ २३ ॥ <br> 
हो ना करीत उठोन आला । सद्‌गुरूंनी हस्त फिरविला । <br> 
मस्तकाचा शूळ गेला । तत्क्षणीं लयासी ॥ २४ ॥ <br> 
’तुम्ही विवेकी परिक्षाकर्ते । आमुचे बहु आवडते’ । <br> 
महाराज वदती तयांते । ’राहिलें कीं ना मस्तक’ । <br> 
पंत म्हणती श्रीगुरूंसी । ’येणें नव्हे समाधानासी । <br> 
मंत्र असेल तुम्हांपाशीं । साधुसत्ता नव्हे ही’ ॥ २६ ॥ <br> 
समर्थ वदती तयांप्रती । ’साधुसत्ता कैसी असती । <br> 
सांगा तुम्ही आम्हांप्रति । विवेकी ज्ञानी पंत हो’ ॥ २७ ॥ <br> 
ऐसा करितां विनोद । बहुत जाहला संवाद । <br> 
नाहीं झालें चित्त शुद्ध । विकल्प कांही जाईना ॥ २८ ॥ <br> 
तंव समर्थें उग्र रूप धरिलें । इतरां सौम्यचि भासलें । <br> 
परि संत अति भ्याले । पळोन गेले ओहोळीं ॥ २९ ॥ <br> 
समर्थ वदती शिष्यांसी । ’काय झाले भागवतांसी । <br> 
धरोनि आणा मजपाशीं । समजाविशी करोनी’ ॥ ३० ॥ <br> 
शिष्य निघाले त्वरित । ’अहो थांबा भागवत । <br> 
हांक मारिती सद्‌गुरुनाथ । क्षण एक स्थिर रहावे’ ॥ ३१ ॥ <br> 
भागवत म्हणती ’नमस्कार । प्रत्यक्ष मारुति‍अवतार । <br> 
मजला न होय धीर । समर्थांपुढे यावया’ ॥ ३२ ॥ <br> 
भीत भीत पुढें आले । तेथें सौम्य रूप पाहिले । <br> 
शरीर चरणीं लोटिलें । अष्टभाव दाटोनी ॥ ३३ ॥ <br> 
’आपण साक्षात्‌ हनुमंत । अज्ञानें मी झालो भ्रांत । <br> 
तारीं तारीं श्रीगुरुनाथ । देह सेवेसी अर्पिला’ ॥ ३४ ॥ <br> 
अनुग्रहप्रसाद देवोनी । वदती ’रहा सुखें सदनीं । <br> 
अखंड नाम स्मरतां मनीं । आमुची सेवा घडेल ॥ ३५ ॥ <br> 
रामनाम ज्यांचे चित्तीं । तेथें नित्य आमुची वसति । <br> 
वियोग न माना कल्पांतीं । सत्य प्रत्यय येईल’ ॥ ३६ ॥ <br> 
असो भागवतां मारुतिदर्शन । देऊनि केलें समाधान । <br> 
तैसेंचि श्रीरामदर्शन । बाळकोबांसी करविलें ॥ ३७ ॥ <br> 
श्रोते वदती ती कथा । कैसी केली सार्थकता । <br> 
सविस्तर सांगोन चित्ता । तोषया जी आमुच्या ॥ ३८ ॥ <br> 
गुरुकथामृतपान । करोनि तोषविलें मन । <br> 
परि आणिकहि हे श्रवण । भुकेले असती ॥ ३९ ॥ <br> 
वक्ता बोले जी उत्तर । कृपा करील गुरुवर । <br> 
क्षण रहावें स्थिर । गुरुपदचिंतनीं ॥ ४० ॥ <br> 
बाळकोबा परिचारक नाम । सदाचारी सात्विकोत्तम । <br> 
श्रीगुरूंचे भक्त परम । ज्वराव्याधीनें ग्रासिले ॥ ४१ ॥ <br> 
</div>

<div class="shl">
सप्तदिनपर्यंत । तयांसी नव्हतें बोलवत । <br> 
अंतसमय झाला प्राप्त । श्रीगुरूंनी जाणिले ॥ ४१ ॥ <br> 
जवळी जावोनि कुरवाळिती । सत्वर उठवोनि बैसविती । <br> 
रामतीर्थ तयांप्रती । दिधले श्रींनी स्वहस्तें ॥ ४३ ॥ <br> 
तंव तो शुद्धीस आला । वंदन करी गुरुपदाला । <br> 
दीनवाणी विनविता झाला । ’कृपा करा मजवरी ॥ ४४ ॥ <br> 
अंतसमय महाकठिण । जननदुःख तयाहून । <br> 
फिरफिरोन भागला प्राण । तरी आतां उद्धरावें’ ॥ ४५ ॥ <br> 
श्रीगुरूंनी ते अवसरी । हस्त ठेविला मस्तकावरी । <br> 
ग्रंथिभेद होवोन उपरीं । रामदर्शन करविलें ॥ ४६ ॥ <br> 
रामनाम घेत मुखीं । शीघ्र गेला वैकुंठलोकीं । <br> 
देह ठेविला गुरुपादुकीं । धन्य भाग्य तयाचें ॥ ४७ ॥ <br> 
ऐसी गुरुकृपा गहन । तैसेंचि नाममाहात्म्य पूर्ण । <br> 
दावोन सकळांलागोन । ध्यास लाविला नामाचा ॥ ४८ ॥ <br> 
निळकंठबुवा कर्नाटकी । जेव्हां चालिले स्वर्गलोकीं । <br> 
ओठ बोटें एकसारखीं । पूर्वाभ्यासें हालत होतीं । ४९ ॥ <br> 
देहीं नसतां चेतना । तरी ही चालिली चालना । <br> 
अभ्यासयोग ऐसा जाणा । त्याहीवरी गुरुकृपा ॥ ५० ॥ <br> 
अखंड नाम स्मरावें । ऐसें कथिती सकलां ठावें । <br> 
कोणीएकें पुसिलें कैसें व्हावें । निद्रेमाजीं खंड पडे ॥ ५१ ॥ <br> 
सद्‌गुरु नेती तयासी । अखंड नामधारीयापाशी । <br> 
निद्रिस्त असते समयासी । म्हणती नाम ऐकावें ॥ ५२ ॥ <br> 
देहासी लावितां कान । सूक्ष्म होय नामस्मरण । <br> 
वदती दृढ आपण जाण । खंड कधींही पडेना ॥ ५३ ॥ <br> 
खंडेराव म्हैसाळकर । देसाई कोणी इनामदार । <br> 
परि रक्तपितीचा आजार । अतिदुःख देतसे ॥ ५४ ॥ <br> 
तंव परिसिलीं कीर्ति । सद्‌गुरुब्रह्मचैतन्यमूर्ति । <br> 
गोंदवले ग्रामीं वास करिती । निवारतील व्याधीसी ॥ ५५ ॥ <br> 
परिसतां कीर्ति ऐसी । दर्शना आले गोंदवल्यासी । <br> 
विनंती करिती गुरूपाशीं । व्याधी पीडा अनिवार ॥ ५६ ॥ <br> 
तयां करवीं नामजप । करोनि निरसिलें पाप । <br> 
ऐसे बहुतांचे ताप । हरविले किती सांगूं ॥ ५६ ॥ <br> 
आप्पासाहेब पटवर्धन । वीरवंशज शीलवान । <br> 
कागवाड जगदंबाभुवन । राजे पूर्वील तेथींचे ॥ ५८ ॥ <br> 
कागवाडकर रामदासी । नेती तयां दर्शनाप्रती । <br> 
रामनगरी अयोध्येसी । होते जेव्हां समर्थ ॥ ५९ ॥ <br> 
अनुग्रहप्रसाद देवोन । सुखी केले धनवान । <br> 
कृपादृष्टीं पाहोन । स्वग्रामा पाठविलें ॥ ६० ॥ <br> 
पूर्वसंचित कुलशाप । बहुत होता यतिताप । <br> 
सत्त्व रुजतां तम पाप । प्रगट होऊं लागलें ॥ ६१ ॥ <br> 
देहस्मृति उडाली । निद्रा शांति समूळ गेली । <br> 
माय चरणीं नेवोन घाली । श्रीगुरुदत्तांचे ॥ ६२ ॥ <br> 
श्रीनृसिंहवाडी क्षेत्रीं । सेवा करिती दिनरात्रीं । <br> 
दृष्टांत देती सुत-अत्रि । तुम्हां तारक गुरुमाय ॥ ६३ ॥ <br> 
मग गोंदवलेंसी आणविलें । श्रींचे चरणीं घातलें । <br> 
तुमचें बालक तुम्हीं वहिलें । मारावे वा तारावें ॥ ६४ ॥ <br> 
समर्थ वदती ते समयीं । रामभक्तां भय नाहीं । <br> 
नामजपा लावोन पाहीं । समंधरोष शांतविला ॥ ६५ ॥ <br> 
ब्रह्मद्वेष अतिकठिण । त्यावरी यति साधक गहन । <br> 
शांत होतां होतां जाण । वरचेवरी उद्‌भवे ॥ ६६ ॥ <br> 
पुनरपि सेवितां चरण । वासना जाय विरोन । <br> 
सत्संगतीं पापक्षालन । होवोनि झाले सत्त्वस्थ ॥ ६७ ॥ <br> 
आतां श्रीगुरु त्रिकालज्ञ । येविषयीं दृष्टांत जाण । <br> 
सांगोनि हा ध्याय पूर्ण । करूं, बहु विस्तारला ॥ ६८ ॥ <br> 
मठीं त्रिगुणी लोक येती । कांहीं तस्करबुद्धि असती । <br> 
दुर्लभ वस्तु छपविती । दुजयाची ठकवोनी ॥ ६९ ॥ <br> 
कागाळी जाय समर्थांपुढें । नेमके जाती चोरांकडे । <br> 
वदती ’हें काय करतां वेडे । राजदंड पावाल ॥ ७० ॥ <br> 
वस्तु द्यावी आम्हापाशीं । आम्ही सांगूं न कोणासी । <br> 
यापुढें ऐसे दुर्गुणासी । सोडून द्यावें’ ॥ ७१ ॥ <br> 
नेमकीचि सांगती खूण । आणि बोध करिती गहन । <br> 
बहुतांचे दवडिती दुर्गुण । पुण्यक्षेत्रीं गुरु पाहीं ॥ ७२ ॥ <br> 
कामुकांची तीच गति । सद्‌गुरुतपस्तेजपुढतीं । <br> 
बुद्धीस होय उपरति । संतसंगमाहात्म्य ॥ ७३ ॥ <br> 
सहस्रावधि स्त्रीपुरुष । नांदती गुरुछायेस । <br> 
रीघ नसे दुर्बुद्धीस । शिराया तपस्तेजें ॥ ७४ ॥ <br> 
नेमकाचि सांगती जप । नेमकें दर्शविती पाप । <br> 
नेमकेचि कथिती संकल्प । या त्रिविध जगासी ॥ ७५ ॥ <br> 
परि कोणाचा अपमान । कधींही न करिती जाण । <br> 
ज्याची त्यासी सांगोन खूण । सुमार्गासी लाविती ॥ ७६ ॥ <br> 
ऐशा असती बहु कथा । नित्य घडती कोण गणिता । <br> 
परमार्थीं वळवाया चित्ता । फक्त दिशा दाविली ॥ ७७ ॥ <br> 
तपस्तेज अति गाढें । न पाहावें मुखाकडे । <br> 
नास्तिकांचेंही मस्तक पडे । नम्र होवोनि गुरुपदीं ॥ ७८ ॥ <br> 
हठयोगी कर्मयोगी । वेदांतवादी विरागी । <br> 
प्रयत्न प्रारब्धवादी जगीं । नाना पंथ नाना ध्येयें ॥ ७९ ॥ <br> 
नित्य येती गुरूंपाशी । निंदा स्तुति करावयासी । <br> 
कांही आशंका पुसणेंसी । गुरुधामीं धांवत ॥ ८० ॥ <br> 
नाना आशंका फेडोन । सकळांचें करिती समाधान । <br> 
गुरुमाय सदा प्रसन्न । भाविकां नास्तिकांसी ॥ ८१ ॥ <br> 
आत्माराम हृदयीं धरावा । आणि विश्वात्मा ओढोनि घ्यावा । <br> 
ये विषयीं हा दाखला पहावा । सद्‌गुरुलीलेमाझारीं ॥ ८२ ॥ <br> 
॥ इति श्रीसद्‌गुरुलीलामृते दशमाध्यायांतर्गतः चतुर्थः समासः ॥ <br> 
॥श्रीसदगुरुचरणार्पणमस्तु ॥ 
</div>
<clear></clear>
<br clear="left"><hr width="90%">

<h2>अध्याय दहावा <br>समास पाचवा<br></h2>
<hr width="90%"><br>

<div class="shl">
ॐ नमो जी विश्वंभरा । विश्वचालका विश्वेश्वरा । <br> 
भक्तालागी अभयकारा । विराट्पुरुषा नमोऽस्तु ते ॥ १ ॥ <br> 
एकदां श्रीगुरूंची स्वारी । भैय्यासह पादचारी । <br> 
फिरत असतां नर्मादातीरीं । गिरिगव्हरीं प्रवेशले ॥ २ ॥ <br> 
तृषा लागली म्हणोनी । गुहेमाजीं गेले झणीं । <br> 
तेथें निर्मल जल पाहोनी । प्राशन करूं लागले ॥ ३ ॥ <br> 
तेथें एक सतेज योगी । बैसले होते अंतर्भागीं । <br> 
ते समाधी उतरोनि वेगीं । बाह्यप्रदेशीं पातले ॥ ४ ॥ <br> 
पुसती ’रामवतार झाला कीं नाहीं । दर्शना जाऊं लवलाही । <br> 
ही इच्छा धरोनि पाहीं । समाधि लावोनि बैसलों’ ॥ ५ ॥ <br> 
सद्‌गुरु वदती योगियासी । ’रामकृष्ण अवतारांसी । <br> 
होवोनि सांप्रत कलीसी । प्रारंभही झालासे’ ॥ ६ ॥ <br> 
ऐसी परसोन वाणी । कष्टी झाला वृद्ध मुनि । <br> 
जाणोनि हे श्रीगुरूंनीं । मस्तकीं हात ठेविला । <br> 
ज्ञानोदयें चरण वंदोनी । प्राण सोडिते झाले मुनि । <br> 
अग्निसंस्कार तयां करोनी । उभयतां झाले मार्गस्थ ॥ ८ ॥ <br> 
भय्यासाहेब करिती प्रश्न । ’हें काय आश्चर्य गहन’ । <br> 
सद्‌गुरु वदती हास्यवदन । ’योगिया गति मिळाली ॥ ९ ॥ <br> 
बहुतां दिसांचा तापसी । लावोन बैसला समाधीसी । <br> 
वंचना करित काळासी । सद्‌गतीकारणें ॥ १० ॥ <br> 
राम दर्शन करोनि । जावें मुक्त होवोनी । <br> 
ऐसी इच्छा धरोनी । प्राणापान कोंडिले ॥ ११ ॥ <br> 
तो काल निघोन गेला । योगी तैसाचि राहिला । <br> 
आजिं भाग्य उदयाला । येतां गेला वैकुंठीं’ ॥ १२ ॥ <br> 
असो योगिया गति दिली । ऐसें बहुत कार्यें केली । <br> 
दयाळ सद्‌गुरुमाउली । भेटली आम्हां सभाग्यां ॥ १३ ॥ <br> 
नीलकंठ दामोदर जोशी । जे कुरुंदवाडचे रहिवासी । <br> 
त्यांचे करविती विवाहासी । तो प्रकार परिसावा ॥ १४ ॥ <br> 
विजापूरप्रांतींची कोणी । विप्रस्त्री कन्या घेवोनी । <br> 
आली गोंदवलें श्रीभुवनीं । समर्थचरण वंदितसे ॥ १५ ॥ <br> 
कन्या घालोन पदकमलीं । विनंती करी ते वेळीं । <br> 
रोगें बहुत ही ग्रासली । नायटे उठती सर्वांगी ॥ १६ ॥ <br> 
अमावस्ये मावळती । पौर्णिमे पुन्हा चिघळती । <br> 
ऐसी बहुत दिवसांचे स्थिति । गति बरवी दिसेना’ ॥ १७ ॥ <br> 
म्हणोन घातली चरणावरी । ’कृपा करा दीनावरी । <br> 
तुम्ही दीनांचे कैवारी । ऐसी कीर्ति जगांत’ ॥ १८ ॥ <br> 
समर्थ वदती ’अहो माय । सांकडे निरसील रामराय । <br> 
परि एक असे उपाय । मानेल तरी करावा ॥ १९ ॥ <br> 
कन्या देतां गरिबासी । रोगमुक्त होय खाशी । <br> 
घेवोन पतिअनुज्ञेसी । करा निश्चय सत्वर’ ॥ २० ॥ <br> 
तत्काळचि पत्र लिहिलें । होकारार्थीं उत्तर आलें । <br> 
रामसाक्षी उदक सोडविलें । कन्या देऊं गरिबासी ॥ २१ ॥ <br> 
सती वदे समर्थांसी । ’कोणा देऊं सांगा मजसी । <br> 
विवाहमुहूर्त समयासी । कन्यादान करूं तया ॥ २२ ॥ <br> 
ते समयीं दर्शनाकरितां । नीळकंठ तेथें उभा होता । <br> 
समर्थ वदती ’उदर भरतां । काय धंदा करोनी’ ॥ २३ ॥ <br> 
नीळकंठ वदे ’भिक्षेसी । नित्य फिरवितों झोळीसी’ । <br> 
समर्थ वदती सतीसी । ’यासी द्या हो कुमारिका’ ॥ २४ ॥ <br> 
’आज्ञा प्रमाण’ तिनें म्हटलें । एकमेकीं पत्ते पुसिले । <br> 
बालिकेचें दुःख हरले । कृपावचनें सद्‌गुरूंच्या ॥ २५ ॥ <br> 
कांही दिवसां‍उपरी । पिता मनीं विचारी । <br> 
’कन्या सुस्वरूप गोजिरी । कैसी द्यावी भिक्षुका ॥ २६ ॥ <br> 
आम्ही गृहस्थ धनवंत । जांवई आम्हां न शोभत’ । <br> 
भाक विसरला समस्त । कन्यामोहें करोनी ॥ २७ ॥ <br> 
विकल्प येतां मनां । पुनरपि उठले नायटे बहुत । <br> 
मग शीघ्र कन्यदान करीत । कुरुंदवाडी जावोनी ॥ २८ ॥ <br> 
असो समर्थकृपेंकरोन । उभयतांचें झालें कल्याण । <br> 
तैसेचि अनंत जन । गुरुकृपें आनंदले ॥ २९ ॥ <br> 
भवानराव नामेंकरोन । भक्त भावसंपन्न । <br> 
तयांस संकटीं दर्शन । वाराणसीं जाहलें ॥ ३० ॥ <br> 
हर्द्यासी असतां गुरुवर । काशीस निघाले सपरिवार । <br> 
भवानराव भक्त थोर । संगें येऊं विनविती ॥ ३१ ॥ <br> 
समर्थ वदती तयांसी । ’तुम्ही रहावें मठासी । <br> 
आम्ही आलियावरी काशीसी । स्वतंत्र तुम्ही चलावें’ ॥ ३२ ॥ <br> 
समर्थ काशीस जावोन येतां । भवानराव निघाले यात्रेकरितां । <br> 
दरकूच जातां जातां । काशीक्षेत्री पावले ॥ ३३ ॥ <br> 
तेथें वदती भटासी । ’एकांत स्थळ आम्हांसी । <br> 
जप करीत रहावयासी । द्यावें तुम्ही उत्तम’ ॥ ३४ ॥ <br> 
एक ओसाड घर असे भलें । जें समंधपीडें दूषित झालें । <br> 
तें नामधारकासी दिधलें । काय होतें पाहती ॥ ३५ ॥ <br> 
समर्थशिष्या कोठेंही । कळिकाळाचें भय नाहीं । <br> 
पिशाच काय करील पाहीं । प्रकार घडला तो पहावा ॥ ३६ ॥ <br> 
कांहीं काल तया स्थानीं । भवानराव होते जप करोनी । <br> 
मध्यरात्रीं एके दिनीं । समंध तेथें प्रगटला ॥ ३७ ॥ <br> 
शुभ्रवस्त्र परिधान । मिठाईचा पुडा देवोन । <br> 
बोलतसे हास्यवदन । जपून हा ठेवावा । <br> 
भावानराव नामधारक । पाठीं समर्थ सहायक । <br> 
न डगला अणु एक । पुडा ठेवोन घेतला ॥ ३९ ॥ <br> 
कांही वेळ गेल्यावरी । पुन्हां आली समंधफेरी । <br> 
कृष्णवस्त्र परिधान करी । मिठाई मागों लागला ॥ ४० ॥ <br> 
भवानराव वदले तयासी । ’शुभ्र प्रावरणें असती ज्यासी । <br> 
तेणें दिधला मजपाशी । तुजला नाहीं देणार’ ॥ ४१ ॥ <br> 
उभयतांचा तंटा झाला । उन्मत्त समंध उरीं बैसला । <br> 
भवानरावें धांवा केला । सद्‌गुरुमहाराजांचा ॥ ४२ ॥ <br> 
तंव तेथें अभिनव घडलें । लख्ख प्रकाशें अंबर भरलें । <br> 
गुरुमहाराज प्रगटले । समंध गेला पळोनी ॥ ४३ ॥ <br> 
शिष्या अभय देवोनी । गुप्त झाली गुरुजननी । <br> 
पुन्हां तेथें समंधानें । मुख नाही दाखविलें ॥ ४४ ॥ <br> 
सत्ताधारी गुरुमूर्ति । शिष्यसंकटी उभे असती । <br> 
हर्द्यासी असोनि काशीप्रति । शिष्यसंकटीं प्रगटले ॥ ४५ ॥ <br> 
पिशाचमोचन केलें फार । गणती कोण करणार । <br> 
परि कांहींसा प्रकार । दृष्टांतासी वर्णन करूं ॥ ४६ ॥ <br> 
रघुनाथराव फडणवीस । जतसंस्थानी करिती वास । <br> 
परि समंधव्याधी भार्येस । तेणें दुःख भोगिती ॥ ४७ ॥ <br> 
उभयतां आले गोंदवलीं । समर्थसेवा बहु केली । <br> 
बारा समंधां गति दिली । माणगंगाप्रवाहीं ॥ ४८ ॥ <br> 
फडणवीसही उदासीन । झाले होते अति गहन । <br> 
तयांस लावोन साधन । दुःख हरलें उभयतांचें ॥ ४९ ॥ <br> 
</div>

<div class="shl">
आतपाडीकर पिलाजीपंत । देशपांडे नामें विख्यात । <br> 
तयांचेही भार्येप्रत । लागले सात समंध ॥ ५० ॥ <br> 
तयांसीही दिधली गति । ऐसे प्रकार नित्य घडती । <br> 
कांही कथिले तुम्हांप्रति । गुरुसत्ता कळावया ॥ ५१ ॥ <br> 
गोविंदराव केळकर । भार्या सरस्वती चतुर । <br> 
परि समंध पीडा फार । मोरगिरीवासिया ॥ ५२ ॥ <br> 
येवोन लागती चरणासी । श्रीगुरु वदविती समंधासी । <br> 
ब्रह्मचारी उच्चारी वेदासी । परि गायत्री अर्धचि म्हणे ॥ ५३ ॥ <br> 
’साग्र गायत्री म्हणेन । तरी भस्मचि होईन’ । <br> 
ऐसें वदे तें दावोन । समर्थ बोधिती शिष्यांसी ॥ ५४ ॥ <br> 
गायत्रीचा महिमा ऐसा । ज्ञानरूप तेजोमय ठसा । <br> 
परि सांप्रत निरर्थक कसा । द्विजांलागी भासतसे ॥ ५५ ॥ <br> 
असो पिशाचयोनींतूनि । शीघ्र तयासी काढोनी । <br> 
गति दिधली समर्थांनी । संतदर्शन होतसे ॥ ५७ ॥ <br> 
गुरुसत्ता आहे किती । तैसी स्वरूपाची व्याप्ती । <br> 
पहावी कांहीं दृष्टांतीं । कथन करूं गुरुलीला ॥ ५८ ॥ <br> 
कृष्णराव तरडे म्हणोनी । कोणी भक्त श्रीसदनीं । <br> 
एकदां जातां आडरानीं । भुजंग आला आडवा ॥ ५९ ॥ <br> 
राव बहु घाबरला । तंव सर्प जवळीच आला । <br> 
मग श्रींची शपथ तयाला । घालितां राहिला तेथेंचि ॥ ६० ॥ <br> 
हलूं नको जागचा येथ । म्हणोनि घातली तया शपथ । <br> 
येवोनि गुरूंसी सांगत । सर्पा भ्यालों म्हणोनी ॥ ६१ ॥ <br> 
समर्थ वदती जा सत्वरी । दुरूनि शपथ मोकळी करीं । <br> 
जाईल बिचारा आपुले घरी । बंधन कोणा नसावें ॥ ६२ ॥ <br> 
जावोन पाहती मंडळी । सर्प स्थिर त्या स्थळीं । <br> 
तरडे वदतां जा स्वस्थळीं । तेव्हांची दूर पळाला ॥ ६३ ॥ <br> 
बाळकृष्णभट्ट नामें जोशी । पुत्रविणें बहुक्लेशी । <br> 
चार केल्याही स्त्रियांसी । पुत्र नाहीं जाहला ॥ ६४ ॥ <br> 
चौथी स्त्री उपवर । होवोनि गेलें संवत्सर- । <br> 
त्रयोदश, परि आशांकुर । लोभें नाहीं मावळला ॥ ६५ ॥ <br> 
करुणा भाकी श्रींचे चरणीं । निपुत्रिक अभागी म्हणोनि । <br> 
श्रीगुरु वदती कोदंडपाणी । संकटसमयीं स्मरावा ॥ ६६ ॥ <br> 
औटकोट जप करितां । पुत्र प्रसवली द्विजकांता । <br> 
आनंद न समाये चित्ता । वारंवार स्तवन करी ॥ ६७ ॥ <br> 
महाराज असतां सोलापुरी । आला एक चितारी । <br> 
विनवी घ्यावी प्रतिमा बरी । इच्छा पुरवा समर्था ॥ ६८ ॥ <br> 
श्रीगुरु वदले तयासी । द्रव्य मेळवूं इच्छिसी । <br> 
तरी आज या समयासी । न काढितां बरें ॥ ६९ ॥ <br> 
परि आग्रह साहेबीं धरिला । बहुतां येईल दर्शनाला । <br> 
सद्‌गुरूही विनोदें बोला । तुकविती मान ॥ ७० ॥ <br> 
श्रींसी आसनीं बैसविलें । दोहींकडे साहेब भले । <br> 
हस्त जोडोन उभे ठेले । यंत्री घेतली प्रतिछाया ॥ ७१ ॥ <br> 
तंव तेथें अघटित घडले । साहेब मात्र व्यक्त दिसले । <br> 
महाराज गुप्त झाले । अवघे करिती विस्मय ॥ ७२ ॥ <br> 
चितारी ओशाळला बहुत । पाहोन दयाळू समर्थ । <br> 
दुजे दिनीं काढों देत । सुप्रसन्न वदनानें ॥ ७३ ॥ <br> 
बहुतीं प्रतिमा काढिल्या । तितुक्या भिन्न आल्या । <br> 
बहुरूपी सद्‌गुरु भला । लीला करोन दाखवी ॥ ७४ ॥ <br> 
मार्तंडबुवा नामें एक । औंध ग्रामींचा श्रीसेवक । <br> 
हरिदास हास्यविनोदादिक । कीर्तन करी रसाळ ॥ ७५ ॥ <br> 
श्रीगुरुप्रसादेंकरोन । सुत झाला तयालागोन । <br> 
तोही करी कीर्तन । अल्पवयीं गुरुकृपें ॥ ७६ ॥ <br> 
शंकरशास्त्री म्हासुर्णेकर । गुरुचरणीं भाव थोर । <br> 
एकदां करिती विचार । स्तवन करावें श्रीगुरूंचें ॥ ७७ ॥ <br> 
परि कवित्वाची शक्ति । नाहीं म्हणून काकुलती । <br> 
गुरुचरणांसी प्रार्थिती । कांही सेवा घडावी ॥ ७८ ॥ <br> 
ऐसें मनीं भाविलें । तें श्रींनीं ओळखिलें । <br> 
शिष्यकोड पुरविलें । तो प्रकार परिसावा ॥ ७९ ॥ <br> 
रात्रौ तयांस स्वप्नांत । एकाएकी स्फुर्ति होत । <br> 
सहा श्लोक रचोनि स्तवित । असतां आले जागृती ॥ ८० ॥ <br> 
तंव श्लोक स्मरणीं खासे । लिहोन ठेविती जैसे तैसे । <br> 
परि अष्टक करावें ऐसें । वाटतां आणिक दोन केले ॥ ८१ ॥ <br> 
प्रसंगें दावितां गुरूंसी । खूण दिधली तयांसी । <br> 
शेवटचें दों श्लोकांसी । फाडोनियां टाकिलें ॥ ८२ ॥ <br> 
प्रासादिक आणि पाठक । कवित्वा भेद आत्यंतिक । <br> 
हाही दाविला विवेक । श्लोकार्थातें विवरितां ॥ ८३ ॥ <br> 
मोरगिरीनजिक कोकिसरें गांवीं । वार्ता घडली परिसावी । <br> 
गर्भिणी अडली ती मुक्त व्हावी । बहुतीं केले उपाय ॥ ८४ ॥ <br> 
शूद्रस्त्री संकटीं पडतां । हरि पाटलासी आली ममता । <br> 
अंगारा लावोन नवस करितां । सुटका करिती श्रीगुरु ॥ ८५ ॥ <br> 
आनंदें मोरगिरीस येवोनी । प्रेमें नमिला कोदंडपाणी । <br> 
मठपतीसी विनवोनी । नवस पूर्ण करितसे ॥ ८६ ॥ <br> 
पांडवसंख्या मुद्रिकांस । त्वरित पाठविल्या गोंदवलेंस । <br> 
आनंदें श्रीचरणांस । वारंवार स्तवितसे ॥ ८७ ॥ <br> 
कोणा नवसे पुत्र होती । कोणाच्या व्याधी हरती । <br> 
अनंत नवसांसी पावती । द्यावे किती दृष्टांत ॥ ८८ ॥ <br> 
सांगलीस एक भाविक सती । श्रीगुरुपदांकित होती । <br> 
अवचित तिचे पुत्रावरती । राजक्षोभ जाहला ॥ ८९ ॥ <br> 
धरोनि नेती अधिकारी । माय शोक करी भारी । <br> 
दृढ विश्वास गुरुवरी । म्हणोन संकट घातलें ॥ ९० ॥ <br> 
देव्हारींच्या गुरुपादुका । काढोन ठेवी जळीं देखा । <br> 
निरपराधी सुताची सुटका । व्हावी ऐसें प्रार्थितसे ॥ ९१ ॥ <br> 
इकडे गोंदावलेंसीं श्रीचरण । सुजले न कळे कारण । <br> 
अनेक उपाय करकरोन । पाहतां गुण येईना ॥ ९२ ॥ <br> 
समर्थ वदती शिष्यांसी । न करावे उपाय यासी । <br> 
कांहीं कालें आपैंसी । सूज लया जाईल ॥ ९३ ॥ <br> 
इकडे खटला चालूं झाला । पुत्र निर्दोष ठरला । <br> 
तेव्हां काढोन पादुकांला । समाराधना करितसे ॥ ९४ ॥ <br> 
तंव सूज उतरोन गेली । भक्तजनीं पृच्छा केली । <br> 
एकाएकी आली गेली । रहस्य यांतील कथावें ॥ ९५ ॥ <br> 
सद्‌गुरु वदते ते काळीं । संकटें घालिती भक्तमंडळी । <br> 
पादुका ठेविल्या होत्या जळीं । तेणें ऐसें जाहले ॥ ९६ ॥ <br> 
तंव सांगलीहून वर्तमान । आलें हरिलें श्रींनी विघ्न । <br> 
सकळीं आश्चर्य पावोन । गुरुचरणा वंदिती ॥ ९७ ॥ <br> 
असो ऐसी गुरुमाउली । बहुतांचे उपयोगा आली । <br> 
स्वयें तरोनि तारिली । जनसंख्या अनिवार ॥ ९८ ॥ <br>
॥ इति श्रीसद्‌गुरुलीलामृते दशमाध्यायांतर्गतः पंचमः समासः ॥ <br> 
॥श्रीसदगुरुचरणार्पणमस्तु ॥ <br>
</div>
<clear></clear>
<br clear="left"><hr width="90%">

<h2>अध्याय दहावा <br>समास सहावा<br></h2>
<hr width="90%"><br>

<div class="shl">
नमो रावणमदहारी । देहबंधनमुक्तिकारी । <br> 
बिभीषण साह्यकारी । अघनाशना रघुपते ॥ १ ॥ <br> 
नमो सीताशोकविनाशना । अखिलसाधुमनरंजना । <br> 
भरतप्रिय वियोगहरणा । नृपाधीशा नमो तुज ॥ २ ॥ <br> 
रामनाम साधनसार । इतर साधनें निःसार । <br> 
कलियुगीं भव दुस्तर । तार्क नौका रामनाम ॥ ३ ॥ <br> 
गुरु सर्वज्ञांचा राजा । मेळवी नामधारक फौजा । <br> 
प्रत्यक्ष करोनि दाविती काजा । नामपुण्यप्रतापें ॥ ४ ॥ <br> 
ऐसा करीत उपदेश । नामीं लाविती नरांस । <br> 
विप्रश्रेष्ठ विद्वज्जनांस । हें कांही मानेना ॥ ५ ॥ <br> 
म्हणती विप्र वेदाधिकारी । त्यासी पूज्य गायत्री । <br> 
इतर वर्ण नामाधिकारी । विप्रांसी हे अनुचित ॥ ६ ॥ <br> 
गायत्रीमंत्र वेदसार । विप्रासी तारक आधार । <br> 
श्रुतिस्मृतिपुराणांचा विचार । पूज्य एक गायत्री ॥ ७ ॥ <br> 
ऐसा असतां आधार । भुलविती बोधूनिया नर । <br> 
रामनाम म्हणोनि सार । जपानुष्ठानें करविती ॥ ८ ॥ <br> 
ऐसियानें भ्रष्टता घडे । वेदश्रद्धा समूळ उडे । <br> 
म्हणोनि लाविती वांकडें । सद्‌गुरूंसी ॥ ९ ॥ <br> 
महाराज वदती सर्वांसी । ’जमा सर्व एके दिवशी । <br> 
नामचि तारख विश्वासी । शंका फेडूं साधार’ ॥ १० ॥ <br> 
ऐसे वदतां गुरुवर । सकळां मानला विचार । <br> 
दिवस नेमून दरबार । भरला सुज्ञ द्विजांचा ॥ ११ ॥ <br> 
सद्‌गुरु वदती द्विजांसी । ’तुम्ही ज्ञानी गुणराशी । <br> 
मी तो अज्ञ माणदेशी । सलगी करितों गुरुकृपें ॥ १२ ॥ <br> 
विप्रांसी गायत्री प्रमाण । किंबहुना केवळ प्राण । <br> 
याचि सिद्धीनें विप्रगण । वंद्य झालें मानवा ॥ १३ ॥ <br> 
अखिल देवता ज्याचे अधीन । तयासी हीन म्हणेल कवण । <br> 
जें वेदांचें मूळस्थान । शब्दब्रह्म बीजरूप ॥ १४ ॥ <br> 
अघनाशक ज्ञानदाता । मंत्रराज नसे यापरता । <br> 
परि साधका‍अंगीं पात्रता । असतां बरें ॥ १५ ॥ <br> 
वेचोक्त मंत्र प्रतापवंत । शुद्ध भूमिके सिद्धी देत । <br> 
तयालागीं सतत । वैराग्य पाहिजे ॥ १६ ॥ <br> 
यास्तव ऋषि महाज्ञानी । अलिप्त होते सर्वांपासोनी । <br> 
नदी तडाग निर्जनवनीं । पर्णकुटिके राहती ॥ १७ ॥ <br> 
समस्त राजे शरणागत । देवही थरथरां कांपत । <br> 
परि वैराग्य कडकडित । एकभुक्त अजिनशय्या ॥ १८ ॥ <br> 
आहारविहास सत्त्वस्थ । कार्याकारण देह रक्षित । <br> 
मंत्रसिद्धी तयांप्रत । हस्त जोडून उभी असे ॥ १९ ॥ <br> 
त्यांचेचि वंशज सगोत्र । तेचि परमपावन मंत्र । <br> 
परि तेज शांति सिद्धि मात्र । कोणापाशीं दिसेना ॥ २० ॥ <br> 
तैसें बंधविमोचक ज्ञान । तयासी गेले मुकोन । <br> 
कोरडा राहिला अभिमान । समाधान नाही ॥ २१ ॥ <br> 
भूमिका शुद्ध प्रेरक शुद्ध । आहारविहार असतां शुद्ध । <br> 
तरीच होय मंत्र साद्य । पहावें धर्मग्रंथी ॥ २२ ॥ <br> 
पर्जन्यसूक्तें वाहती धारा । आतां येईना शुष्क वारा । <br> 
सूक्ष्म स्थिती अवधारा । कैसी आली ॥ २३ ॥ <br> 
कृपा शाप सत्ता दोन्ही । दर्भ शर कोण न मानी । <br> 
यास्तव आहारविहारसरणी । शुद्ध पाहिजे शास्त्रोक्त ॥ २४ ॥ <br> 
कलि होवोन सबळ । ब्राह्मण्यासी झाला काळ । <br> 
तेणें मंत्रसिद्धीचें बळ । विफल होत चालिलें ॥ २५ ॥ <br> 
विप्र झाले विषयासक्त । वैभवेच्छा वाढली बहुत । <br> 
वेदपठण जीवितार्थ । कांही शेष राहिले ॥ २६ ॥ <br> 
सत्त्वगुण लया गेला । विप्र रजोगुणी बनला । <br> 
त्याहीवरी तम आला । चित्तक्षोभ करीतसे ॥ २७ ॥ <br> 
देहसुखा लोलुप झाले । तेणें शुद्ध ज्ञानासी मुकले । <br> 
अशाश्वतें शाश्वत ग्रासिलें । कालानुरोधें ॥ २८ ॥ <br> 
आहार विहास संगति । वर्णाश्रमातें बुडविती । <br> 
ऐसी विपरीत कालगति । कर्म सांग घडेना ॥ २९ ॥ <br> 
शक्य तितुकें करावें । परि त्यावरी न विसंबावें । <br> 
चित्तशुद्धीस्तव घ्यावें । रामनाम निर्बंध ॥ ३० ॥ <br> 
पुढील भविष्य जाणोनि । सुलभ नाम कथिलें ज्यांनी । <br> 
वेद पुराणें संतवाणी । स्वानुभवही तैसाचि ॥ ३१ ॥ <br> 
कृतयुगीं ध्यान करणें । त्रेतायुगीं हवन देणें । <br> 
द्वापारीं देवतार्चनें । कलीं साधन कीर्तन ॥ ३२ ॥ <br> 
ऐसें बहुतीं पुराणीं । वदली श्रीव्यासवाणी । <br> 
यास्तव श्रेष्ठ सर्वांहुनी । नाम साधन कलियुगीं ॥ ३३ ॥ <br> 
साडेतीन कोटी जप होतां । चित्ताची जाय मलिनता । <br> 
तेरा कोटी सांगता । जन्ममृत्युची’ ॥ ३४ ॥ <br> 
विप्र वदती सद्‌गुरूंसी । ’वेदाज्ञा दावा आम्हांसी । <br> 
आधुनिक संतवाक्यासी । न गणूं प्रमाण’ ॥ ३५ ॥ <br> 
सद्‌गुरु वदती ते समयीं । ’उपनिषदें आणा लवलाही । <br> 
अथर्वणवेदांतर्गत पाही । कलिसंतरणोपनिषत्‌ ’ ॥ ३६ ॥ <br> 
तत्काळ उपनिषदांसी । आणविलें त्या समयासी । <br> 
शोधूनियां छंदांसी । अर्थ बोला वदती गुरु ॥ ३७ ॥ <br> 
</div>

<div class="shl">
विद्वज्जनीं विवरण केला । नाममहिमा जो वर्णिला । <br> 
साडेतीन कोटी जपाला । करितां होय चित्त शुद्धि ॥ ३८ ॥ <br> 
कलियुगीं नामचि श्रेष्ठ । इतर साधन वृथा कष्ट । <br> 
ऐसा आधार श्रीगुरु स्पष्ट । दावोनि देती द्विजांसी ॥ ३९ ॥ <br> 
’साधु वेदबाह्य वदती । ऐसी तुम्हां शंका होती । <br> 
परि वेदगुह्य साधूच जाणती । इतरां गूढ कळेना ॥ ४० ॥ <br> 
वेदां जें अगोचर । तेंचि साधु स्वयें सार । <br> 
यास्तव शंका अणुभर । सिद्धवचनीं न धरावी ॥ ४१ ॥ <br> 
वेद तरी ईशस्तुति । नामही नव्हे नरकीर्ति । <br> 
जेथें वेदांची उत्पत्ति । त्या आधीं हरिः ॐ ॥ ४२ ॥ <br> 
स्वधर्मकर्में नित्य करितां । चित्ताची जाय मलिनता । <br> 
परि तीं सांग न घडतां । महादोष बोलिले ॥ ४३ ॥ <br> 
नाम घेतां दोष हरती । अवाक्षर होतांही मुक्ति । <br> 
लयकारण तयांप्रति । वाल्हा म्हणे ’मरा मरा’ ॥ ४४ ॥ <br> 
नाम साधन अनादि । शांति पावले शिवादि । <br> 
कलियुगीं तराया भवाब्धि । विशेषत्वें वर्णिलें ॥ ४५ ॥ <br> 
रामनाम आणि वेद । उभय साधनें जगद्वंद्य । <br> 
परि आहाराविहारादि बंध । वैदिककर्मा मुख्यत्वें ॥ ४६ ॥ <br> 
प्रस्तुत तें बंधन सुटलें । यास्तव सुलभ नाम प्रतिष्ठिलें । <br> 
वेदां अंतर्बाह्य संचलें । नाही आणिकें पाहुणें ॥ ४७ ॥ <br> 
आणिक परिसा अभिप्राय चतुर । नामधारकें वेदीं अनादर । <br> 
करितां त्यासी सुविचार । केव्हांही म्हणूं नये ॥ ४८ ॥ <br> 
वेदपुरुष नारायण । वेदवक्ता भगवान । <br> 
वेद तोषवी जगज्जीवन । वेद मूळ जगतासी ॥ ४९ ॥ <br> 
वेद आणि नाम । भिन्न माणणें हाचि भ्रम । <br> 
आदिपुरुषापासोन दोहींचा उगम । स्थळ वेळ एकचि’ ॥ ५० ॥ <br> 
असो ऐसें समाधान । सकलांचें केलें पूर्ण । <br> 
मग नामगजर करोन । सकल गुरूंसी वंदिती ॥ ५१ ॥ <br> 
समर्थांसी ऐसी रीती । जरी नाम उपदेशिती । <br> 
तरी वैदिक करविती । अत्यादरेंकरोनी ॥ ५२ ॥ <br> 
नित्य शनिवार गुरुवार । अभिषेक सर्व देवांवर । <br> 
रूद्र पवमानसूक्तें प्रकार । ज्यासी प्रिय ते तयासी ॥ ५३ ॥ <br> 
दोनवार पुरश्चरण । गायत्रीचें करविती गहन । <br> 
रुद्रस्वाहाकार वेदपठण । विप्रांकरवी करविती ॥ ५४ ॥ <br> 
नित्य उपासनेभीतरीं । चतुर्वेदसेवा बरी । <br> 
चाले श्रीगुरूंचे घरीं । श्रोते तुम्ही अवधारा ॥ ५५ ॥ <br> 
वाराणसीं पंढरीस । करविती वेदघोषास । <br> 
दक्षिणा देवोन बहुवर । वेदज्ञ विप्रां पूजिती ॥ ५६ ॥ <br> 
गोंदवल्यासी वैदिक किती । सद्‌गुरु आदरें ठेविती । <br> 
क्षेत्र देवोन कुलगुरुप्रति । सदा सन्निध ठेविलें ॥ ५७ ॥ <br> 
यजुर्वेदी गुरुवर । परि चहूं वेदीं अत्यादर । <br> 
एकदां एक प्रकार । घडला तो परिसावा ॥ ५८ ॥ <br> 
मंदिरीं मंत्रपुष्पसमयीं । यजुःशाखी करिती घाई । <br> 
आदौ देवे म्हणतां पाहीं । ऋक्‌शाखी तापले ॥ ५९ ॥ <br> 
उभयतांचा चालला तंटा । यजुःशाखी अभिमान मोठा । <br> 
स्वशाखीं सद्‌गुरुमठा । मान यजुर्वेदासी ॥ ६० ॥ <br> 
ऋग्वेदी वदती ’ऐसे नव्हे । ऋग्वेद श्रेष्ठ स्वभावें । <br> 
तयासी आधीं मानावें । शास्त्ररूढी ऐसी असे’ ॥ ६१ ॥ <br> 
भांडत गेले गुरूंपाशी । श्रीगुरु वदती तयांसी । <br> 
ऋग्वेद थोर सर्वांसी । तोचि आधी म्हणावा । ॥ ६२ ॥ <br> 
ऐसें वदतां गुरुवर । यजुःशाखी झाले चूर । <br> 
आपुला अभिमान धरितील कीर । ऐसी आशा जयांसी ॥ ६३ ॥ <br> 
असो ऐसे गुरुराव । वैदिककर्में करिती सर्व । <br> 
परि नामसाधनीं दृढभाव । साधन सुलभ या कालीं ॥ ६४ ॥ <br> 
योगियां तेंचि कथिती । प्राणापाना कोंडितां निश्चितीं । <br> 
न होय वासनानिवृत्ति । एकदेशी बंधन ॥ ६५ ॥ <br> 
गुरु सर्वज्ञ सकलगुणें । क्वचित्काळीं वेदवचनें । <br> 
नेमकीं कथोन समाधानें । करिती वैदिकद्विजांचीं । ॥ ६६ ॥ <br> 
कधीं वेद नाहीं पढले । परि वेदगुह्य साध्य झालें । <br> 
तयांसी अज्ञेय नुरलें । अणुभरही त्रिकाळीं ॥ ६७ ॥ <br> 
नामें तुटती उपाधि । नामें सहजसमाधि । <br> 
नामें होय अनादि- । स्वरूपाशीं तन्मयता ॥ ६८ ॥ <br> 
आणिकही ये समयीं । एक गुरुबोध ठेवा हृदयीं । <br> 
शास्त्ररूढी लौकिक पाही । उपासनामदें न सोडावे ॥ ६९ ॥ <br> 
न दुखवितां परांतर । अगत्य करा कुलाचार । <br> 
परि नामीं रंगलें जयाचें अंतर । त्यासी बंधन नसे हें ॥ ७० ॥ <br> 
नामें होय ज्ञानोदय । नामें होय वासनाक्षय । <br> 
नामें होय स्वयेंचि ध्येय । निर्विकार निजवस्तु ॥ ७१ ॥ <br> 
येणेंपरी नामसार । सकलां बोधिती गुरुवर । <br> 
नामीं लावोन असंख्य नर । तारिले आणी तारिती ॥ ७२ ॥ <br> 
इति श्रीसद्‌गुरुलीला । श्रवणीं स्वानंदसोहळा । <br> 
पुरविती रामदासीयांचा लळा । कृपाकटाक्षें ॥ ७३ ॥ <br> 
॥ इति श्रीसद्‌गुगुलीलामृते दशमाध्यायांतर्गतः षष्ठः समासः ॥ <br>
॥ इति दशमोऽध्यायः समाप्तः ॥ </div>
<clear></clear>
<br clear="left"><hr width="90%">

<p style="text-align:right;margin-right:30px; font-size:1.5em;"><a href="#top">GO TOP</a></p><br><br>

</td></tr></table></body></html>


