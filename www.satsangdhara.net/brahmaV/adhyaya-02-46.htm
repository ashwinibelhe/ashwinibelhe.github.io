<html>
<head>
<meta http-equiv="content-type" content="text/html; charset=utf-8">
<title>
ब्रह्मवैवर्तपुराणम्   -  द्वितीयं प्रकृतिखण्डम्   -   षट्चत्वारिंशोऽध्यायः 
</title>
<link rel="stylesheet" type="text/css" href="../css/brahmav.css"> 

<a name="top"></a>

</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../upa/intro-upa.htm">प्रस्तावना</a></li>
		<li><a href="../upa/intro-dasho.htm">दशोपनिषदे</a></li>
		<li><a href="../upa/intro-vaishnavo.htm">वैष्णव उपनिषदे</a></li>
		<li><a href="../upa/intro-shaiva.htm">शैव उपनिषदे</a></li>
		<li><a href="../upa/intro-shakta.htm">शाक्त उपनिषदे</a></li>
		<li><a href="../upa/intro-samanya.htm">सामान्य उपनिषदे</a></li>
		<li><a href="../upa/intro-sanyasa.htm">संन्यास उपनिषदे</a></li>
		<li><a href="../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#A7B0EF">

<table width="80%" border="0" align="center" bgcolor="#f8e0d7">
<tr><td> 

<div class="pre">
<a href="adhyaya-02-45.htm">मागील अध्याय</a>
</div>
<div class="nex">
<a href="adhyaya-02-47.htm">पुढचा अध्याय</a>
<br></div><br>

<p class="hdr1">
ब्रह्मवैवर्तपुराणम्</p>
<p class="hdr2">
द्वितीयं प्रकृतिखण्डम्  -  षट्चत्वारिंशोऽध्यायः  </p>

<p class="hdr3">
मनसोपाख्याने  तदुत्पत्तिपूजास्तोत्रादिकथनम्  - </p><br>

<p class="shl">
नारायण उवाच <br>
पूजाविधानं स्तोत्रं च श्रूयतां मुनिपुंगव ।  <br>
ध्यानं च सामवेदोक्तं देवीपूजाविधानकम् ॥ १ ॥  <br>
श्वेतचम्पकवर्णाभां रत्‍नभूषणभूषिताम् ।  <br>
वह्निशुद्धांशुकाधानां नागयज्ञोपवीतिनीम् ॥ २ ॥  <br>
महाज्ञानयुतां चैव प्रवरां ज्ञानिनां सताम् ।  <br>
सिद्धाधिष्ठातृदेवीं च सिद्धां सिद्धिप्रदां भजे ॥ ३ ॥  <br>
इति ध्यात्वा च तां देवीं मूलेनैव प्रपूजयेत् ।  <br>
नैवेद्यैर्विविधैर्दीपैः पुष्पैर्धूपानुलेपनैः ॥ ४ ॥  <br>
मूलमन्त्रश्च वेदोक्तो भक्तानां वाञ्छितप्रदः ।  <br>
मूलकल्पतरुर्नाम प्रसिद्धो द्वादशाक्षरः ॥ ५ ॥  <br>
ॐ ह्रीं श्रीं क्लीं ऐं मनसादेव्यै स्वाहेति कीर्तितः ।  <br>
पञ्चलक्षजपेनैव मन्त्रसिद्धिर्भवेन्नृणाम् ॥ ६ ॥  <br>
मन्त्रसिद्धिर्भवेद्यस्य स सिद्धो जगतीतले ।  <br>
सुधासमं विषं तस्य धन्वन्तरिसमो भवेत् ॥ ७ ॥  <br>
ब्रह्मन्नाषाढसंक्रान्त्यां गुडाशाखासु यत्‍नतः ।  <br>
आवाह्य देवी मासान्तं पूजयेद्यो हि भक्तितः ॥ ८ ॥  <br>
पञ्चम्यां मनसाख्यायां देव्यै दद्याच्च यो बलिम् ।  <br>
धनवान्पुत्रवांश्चैव कीतिमान्स भवेद्ध्रुवम् ॥ ९ ॥  <br>
पूजाविधानं कथित तदाख्यानं निशामय ।  <br>
कथयामि महाभाग यच्छ्रुतं धर्मवक्त्रतः ॥ १० ॥  <br>
पुरा नागभयाक्रान्ता बभूवुर्मानवा भुवि ।  <br>
यान्यान्खादन्ति नागाश्च नते जीवन्ति नारद ॥ ११ ॥  <br>
मन्त्रांश्च ससृजे भीतः कश्यपो ब्रह्मणाऽर्थितः ।  <br>
वेदबीजानुसारेण चोपदेशेन वेधसः ॥ १२ ॥  <br>
मन्त्राधिष्ठातृदेवीं तां मनसां ससृजे ततः ।  <br>
तपसा मनसा तेन मनसा सा बभूव ह ॥ १३ ॥  <br>
कुमारी सा च संभूय चागमच्छंकरालयम् ।  <br>
भक्त्या संपूज्य कैलासे तुष्टुवे चन्द्रशेखरम् ॥ १४ ॥  <br>
दिव्यं वर्षसहस्रं च तं सिषेवे मुनेः सुता ।  <br>
आशुतोषो महेशश्च तां च तुष्टो बभूव ह ॥ १५ ॥  <br>
महाज्ञानं ददौ तस्यै पाठयामास साम च ।  <br>
कृष्णमन्त्रं कल्पतरुं ददावष्टाक्षरं मुने ॥ १६ ॥  <br>
लक्ष्मी माया कामबीजं ङेन्तं कृष्णपदं तथा ।  <br>
ॐ श्रीं ह्रीं क्लीं कृष्णाय ॥  <br>
त्रैलोक्यमङ्‌गलं नाम कवचं पूजनक्रमम् ॥ १७ ॥  <br>
स्तवनं सर्वपूज्य च ध्यानं भुवनपावनम् ।  <br>
पुरश्चर्याक्रमं चापि वदौक्त सर्वसंमतम् ॥ १८ ॥  <br>
प्राप्य मृत्युंजयाज्ञानं परं मृत्युंजयं सती ।  <br>
जगाम तपसे साध्वी पुष्करं शंकराज्ञया ॥ १९ ॥  <br>
त्रियुगं च तपस्तप्त्वा कृष्णस्य परमात्मनः ।  <br>
सिद्धा बभूव सा देवी ददर्श पुरतः प्रभुम् ॥ २० ॥  <br>
दृष्ट्‍वा कृशाङ्‌गीं बालां च कृपया च कृपानिधिः ।  <br>
पूजां च कारयामास चकार च हरिः स्वयम् ॥ २१ ॥  <br>
वरं च प्रददौ तस्यै पूजिता त्वं भवे भव ।  <br>
वरं दत्त्वा च कल्याण्यै सद्यश्चान्तर्दधे विभुः ॥ २२ ॥  <br>
प्रथमे पूजिता सा च कृष्णेन परमात्मना ।  <br>
द्वितीये शंकरेणैव कश्यपेन सुरेण च ॥ २३ ॥  <br>
मनुना मुनिना चैव ह्यहिना मानवादिना ।  <br>
बभूव पूजिता सा च त्रिषु लोकेषु सुव्रता ॥ २४ ॥  <br>
जरत्कारुमुनीन्द्राय कश्यपस्तां ददौ पुरा ।  <br>
अयाचितो मुनिश्रेष्ठो जग्राह ब्राह्मणाज्ञया ॥ २५ ॥  <br>
कृत्वोद्वाहं महायोगी विश्रान्तस्तपसा चिरम् ।  <br>
सुष्वाप देव्या जघने वटमूले च पुष्करे ॥ २६ ॥  <br>
निद्रां जगाम स मुनिः स्मृत्वा निद्रेशमीश्वरम् ।  <br>
जगामास्तं दिनकरः सायंकाल उपस्थितः ॥ २७ ॥  <br>
संचिन्त्य मनसा तत्र मनसा च पतिव्रता ।  <br>
धर्मलोपभयेनैव चकाराऽऽलोचनं सती ॥ २८ ॥  <br>
अकृत्वा पश्चिमां संध्या नित्या चैव द्विजन्मनाम् ।  <br>
ब्रह्महत्यादिकं पापं लभिष्यति पतिर्मम ॥ २९ ॥  <br>
नोपतिष्ठति यः पूर्वां नोपास्ते यश्च पश्चिमाम् ।  <br>
स सर्वदाऽशुचिर्नित्यं ब्रह्महत्यादिकं लभेत् ॥ ३० ॥  <br>
वेदोक्तमिति संचिन्त्य बोधयामास तं मुनिम् ।  <br>
स च बुद्ध्वा मुनिश्रेष्ठस्तां चुकोप भृशं मुनिः ॥ ३१ ॥  <br>
जरत्कारुरुवाच <br>
कथं मे सुव्रते साध्वि निद्राभङ्‌गः कृतस्त्वया ।  <br>
व्यर्थं व्रतादिकं तस्या या भर्तुश्चापकारिणी ॥ ३२ ॥  <br>
तपश्चानशनं चैव व्रतं दानादिकं च यत् ।  <br>
भर्तुरप्रियकारिण्याः सर्वं भवति निष्फलम् ॥ ३३ ॥  <br>
यया पतिः पूजितश्च श्रीकृष्णः पूजितस्तया ।  <br>
पतिव्रताव्रतार्थं च पतिरूपी हरिः स्वयम् ॥ ३४ ॥  <br>
सर्वदानं सर्वयज्ञं सर्वतीर्थनिषेवणम् ।  <br>
सर्वं तपो व्रतं सर्वमुपवासादिकं च यत् ॥ ३५ ॥  <br>
सर्वधर्मश्च सत्यं च सर्वदेवप्रपूजनम् ।  <br>
तत्सर्वं स्वामिसेवायाः कलां नार्हन्ति षोडशीम् ॥ ३६ ॥  <br>
सुपुण्ये भारते वर्षे पतिसेवां करोति या ।  <br>
वैकुण्ठं स्वामिना सार्धं सा याति ब्रह्मणः शतम् ॥ ३७ ॥  <br>
विप्रियं कुरुते भर्तुर्विप्रियं वदति प्रियम् ।  <br>
असत्कुलप्रजाता या तत्फलं श्रूयतां सति ॥ ३८ ॥  <br>
कुम्भीपाकं व्रजेत्सा च यावच्चन्द्रदिवाकरौ ।  <br>
ततो भवति चाण्डाली पतिपुत्रविवर्जिता ॥ ३९ ॥  <br>
इत्युक्त्वा च मुनिश्रेष्ठो बभूव स्फुरिताधरः ।  <br>
चकम्पे मनसा साध्वी भयेनोवाच तं पतिम् ॥ ४० ॥  <br>
मनसोवाच <br>
संध्यालोपभयेनैव निद्राभङ्‌गः कृतस्तव ।  <br>
कुरु शान्ति महाभाग दुष्टाया मम सुव्रत ॥ ४१ ॥  <br>
शृङ्‌गाराहारनिद्राणां यश्च भङ्‌गं करोति च ।  <br>
स व्रजेत्कालसूत्रं च स्वामिनश्च विशेषतः ॥ ४२ ॥  <br>
इत्युक्त्वा मनसा देवी स्वामिनश्चरणाम्बुजे ।  <br>
पपात भक्त्या भीता च रुरोद च पुनः पूनः ॥ ४३ ॥  <br>
कुपितं च मुनिं  दृष्ट्‍वा श्रीसूर्यं शप्तुमुद्यतम् ।  <br>
तत्राऽजगाम भगवान्संध्यया सह नारद ॥ ४४ ॥  <br>
तत्राऽऽगत्य मुनिश्रेष्ठमवोचद्‌भास्करः स्वयम् ।  <br>
विनयेन विनीतश्च तया सह यथोचितम् ॥ ४५ ॥  <br>
श्रीसूर्य उवाच <br>
सूर्यास्तसमयं दृष्टत्वा धर्मलोपभयेन च ।  <br>
त्वां बोधयामास विप्र नाहमस्तं गतस्तदा ॥ ४६ ॥  <br>
क्षमस्व भगवन्ब्रह्मन्मां शप्तुं नोचितं मुने ।  <br>
ब्राह्मणानां च हृदयं नवनीतसमं सदा ॥ ४७ ॥  <br>
तेषां क्षणार्धं क्रोधश्चेत्ततो भस्म भवेज्जगत् ।  <br>
पुनः स्रष्टुं द्विजः शक्तो न तेजस्वी द्विजात्परः ॥ ४८ ॥  <br>
ब्रह्मणो वंशसंभूतः प्रज्वलन्ब्रह्मतेजसा ।  <br>
श्रीकृष्णं भावयेन्नित्यं ब्रह्मज्योति सनातनम् ॥ ४९ ॥  <br>
सूर्यस्य वचनं श्रुत्वा द्विजस्तुष्टो बभूव ह ।  <br>
सूर्यो जगाम स्वस्थानं गृहीत्वा ब्राह्मणाशिषम् ॥ ५० ॥  <br>
तत्याज मनसां विप्रः प्रतिज्ञापालनाय च ।  <br>
रुदतीं शोकयुक्तां च हृदयेन विदूयता ॥ ५१ ॥  <br>
सा सस्मार गुरुं शंभुमिष्टदेवं हरिं विधिम् ।  <br>
कश्यपं जन्मदातारं विपत्तौ भयकर्शिता ॥ ५२ ॥  <br>
तत्राऽजगाम भगवान्गोपीशः शंभुरेव च ।  <br>
विधिश्च कश्यपश्चैव मनसा परिचिन्तितः ॥ ५३ ॥  <br>
विप्रो दृष्ट्‍वाऽभीष्टदेवं निर्गुणं प्रकृतेः परम् ।  <br>
तुष्टाव परया भक्त्या प्रणनाम मुहुर्मुहुः ॥ ५४ ॥  <br>
नमश्चकार शंभुं च ब्रह्माणं कश्यपं तथा ।  <br>
कथमागमनं देवा इति प्रश्नं चकार सः ॥ ५५ ॥  <br>
ब्रह्मा तद्वचनं श्रुत्वा सहसा समयोचितम् ।  <br>
तमुवाच नमस्कृत्य हृषीकेशपदाम्बुजम् ॥ ५६ ॥  <br>
ब्रह्मोवाच <br>
यदि त्यक्ता धर्मपत्‍नीं धर्मिष्ठा मनसा सती ।  <br>
कुरुष्वास्यां सुतोत्पत्तिं धर्मसंस्थापनाय वै ॥ ५७ ॥  <br>
यतिर्वा ब्रह्मचारी वा भिक्षुर्वनचरोऽपि वा ।  <br>
जायायां च सुतोत्पत्तिं कृत्वा पश्चाद्‌भवेन्मुनिः ॥ ५८ ॥  <br>
अकृत्वा तु सुतोत्पत्तिं विरागी यस्त्यजेत्प्रियाम् ।  <br>
स्रवेत्तपस्तत्पुण्यं च चालिन्यां च यथा जलम् ॥ ५९ ॥  <br>
ब्रह्मणो वचनं श्रुत्वा जरत्कारुर्मुनीश्वरः ।  <br>
चक्रे तन्नाभिसंस्पर्श योगाद्वै मन्त्रपूर्वकम् ॥ ६० ॥  <br>
तस्यै शुभाशिषं दत्त्वा ययुर्देवा मुदाऽन्विताः ।  <br>
मुदाऽन्विता च मनसा जरत्कारुर्मुदाऽन्वितः ॥ ६१ ॥  <br>
मुनेः करस्पर्शमात्रात्सद्यो गर्भो बभूव ह ।  <br>
मनसाया मुनिश्रेष्ठ मुनिश्रेष्ठ उवाच ताम् ॥ ६२ ॥  <br>
जरत्कारुरुवाच <br>
गर्भेणानेन मनसे तव पुत्रो भविष्यति ।  <br>
जितेन्द्रियाणां प्रवरो धर्मिष्ठो वैष्णवाग्रणीः ॥ ६३ ॥  <br>
तेजस्वी च तपस्वी च यशस्वी च गुणान्वितः ।  <br>
वरो वेदविदां चैव योगिनां ज्ञानिनां तथा ॥ ६४ ॥  <br>
स च पुत्रो विष्णुभक्तो धार्मिकः कुलमुद्धरेत् ।  <br>
नृत्यन्ति पितरः सर्वे जन्ममात्रेण वै मुदा ॥ ६५ ॥  <br>
पतिव्रता सुशीला या सा प्रिया प्रियवादिनी ।  <br>
धर्मिष्ठा पुत्रमाता च कुलजा कुलपालिका ॥ ६६ ॥  <br>
हरिभक्तिप्रदो बन्धुस्तदिष्टं यत्सुखप्रदम् ।  <br>
यो बन्धच्छित्स च पिता हरेर्वर्त्मप्रदर्शकः ॥ ६७ ॥  <br>
सा गर्भधारिणी या च गर्भवासविमोचिनी ।  <br>
दयारूपा च भगिनी यमभीतिविमोचिनी ॥ ६८ ॥  <br>
विष्णुमन्त्रप्रदाता च स गुरुर्विष्णुभक्तिदः ।  <br>
गुरुश्च ज्ञानदाता च तज्ज्ञानं कृष्णभावनम् ॥ ६९ ॥  <br>
आब्रह्मस्तम्बपर्यन्तं यतो विश्वं चराचरम् ।  <br>
आविर्भूतं तिरोभूतं किं वा ज्ञानं तदन्यतः ॥ ७० ॥  <br>
वेदजं योगजं यद्यत्तत्सारं हरिसेवनम् ।  <br>
तत्त्वानां सारभूतं च हरेरन्यद्विडम्बनम् ॥ ७१ ॥  <br>
दत्तं ज्ञानं मया तुभ्यं स स्वामी ज्ञानदो हि यः ।  <br>
ज्ञानात्प्रमुच्यते बन्धात्स रिपुर्यो हि बन्धदः ॥ ७२ ॥  <br>
विष्णुभक्तियुतं ज्ञानं न ददाति हि योगतः ।  <br>
स विप्रः शिष्यघाती च यतो बन्धान्न मोचयेत् ॥ ७३ ॥  <br>
जननीगर्भजात्क्लेशाद्यमताडनजात्तथा ।  <br>
न मोचयेद्यः स कथं गुरुस्तातो हि बान्धवः ॥ ७४ ॥  <br>
परमानन्दरूपं च कृष्णमार्गमनश्वरम् ।  <br>
न दर्शयेद्यः स कथं कीदृशो बान्धवो नृणाम् ॥ ७५ ॥  <br>
भज साध्वि परं ब्रह्माच्युतं कृष्णं च निर्गुणम् ।  <br>
निर्मूलं च पुराकर्म भवेद्यत्सेवया ध्रुवम् ॥ ७६ ॥  <br>
मया छलेन त्वं त्यक्ता दोषं मे क्षम्यतां प्रिये ।  <br>
क्षमायुतानां साध्वीनां सत्त्वात्क्रोधो न विद्यते ॥ ७७ ॥  <br>
पुष्करे तपसे यामि गच्छ देवि यथासुखम् ।  <br>
श्रीकृष्णचरणाम्भोजे ध्यानविच्छेदकातरः ॥ ७८ ॥  <br>
धनादिषु स्त्रियां प्रीतिः प्रवृत्तिपथगामिनाम् ।  <br>
श्रीकृष्णचरणाम्भोजे निःस्पृहाणां मनोरथाः ॥ ७९ ॥  <br>
जरत्कारुवचः श्रुत्वा मनसा शोककातरा ।  <br>
सा साश्रुनेत्रा विनयादुवाच प्राणवल्लभम् ॥ ८० ॥  <br>
मनसोवाच <br>
दोषेणाहं त्वया त्यक्ता निद्राभङ्‌गेन ते प्रभो ।  <br>
यत्र स्मरामि त्वां बन्धो तत्र मामागमिष्यसि ॥ ८१ ॥  <br>
बन्धुभेदः क्लेशतमः पुत्रभेदस्ततः परः ।  <br>
प्राणेशभेदः प्राणानां विच्छेदात् सर्वतः परः ॥ ८२ ॥  <br>
पतिः पतिव्रतानां च शतपुत्राधिकः प्रियः ।  <br>
सर्वस्माच्च प्रियः स्त्रीणां प्रियस्तेनोच्यते बुधैः ॥ ८३ ॥  <br>
पुत्रे यथैकपुत्राणां वैष्णवानां यथा हरौ ।  <br>
नेत्रे यथैकनेत्राणां तृषितानां यथा जले ॥ ८४ ॥  <br>
क्षुधितानां यथाऽन्ने च कामुकानां यथा स्त्रियाम् ।  <br>
यथा परस्वे चौराणां यथा जारे कुयोषिताम् ॥ ८५ ॥  <br>
विदुषां च यथा शास्त्रे वाणिज्ये वणिजां यथा ।  <br>
तथा शश्वन्मनः कान्ते साध्वीनां योषितां प्रभो ॥ ८६ ॥  <br>
इत्युक्त्वा मनसा देवी पपात स्वामिनः पदे ।  <br>
क्षणं चकार क्रोडे तां कृपया च कृपानिधिः ॥ ८७ ॥  <br>
नेत्रोदकेन मनसां स्नापयामास तां मुनिः ।  <br>
साऽश्रुणा च मुनेः क्रोडं सिषेवे भेदकातरा ॥ ८८ ॥  <br>
तदा ज्ञानेन तौ द्वौ च विशोकौ च बभूवतुः ।  <br>
स्मारं स्मारं पदाम्भोजं कृष्णस्य परमात्मनः ॥ ८९ ॥  <br>
जगाम तपसे विप्रः स कान्तां सुप्रबोध्य च ।  <br>
जगाम मनसा शंभोः कैलासं मन्दिरं गुरोः ॥ ९० ॥  <br>
पार्वती बोधयामास मनसां शोककर्शिताम् ।  <br>
शिवश्चातीव ज्ञानेन शिवेन च शिवालये ॥ ९१ ॥  <br>
सुप्रशस्ते दिने साध्वी सुषुवे मङ्‌गले क्षणे ।  <br>
नारायणांशं पुत्रं च ज्ञानिनां योगिनांगुरुम् ॥ ९२ ॥  <br>
गर्भस्थितो महाज्ञानं श्रुत्वा शंकरवक्त्रतः ।  <br>
स बभूव महायोगी योगिनां ज्ञानिनां गुरुः ॥ ९३ ॥  <br>
जातकं कारयामास वाचयामास मङ्‌गलम् ।  <br>
वेदांश्च पाठयामास शिवाय च शिवः शिशोः ॥ ९४ ॥  <br>
मणिरत्‍नत्रिकोटिं च ब्राह्मणेभ्यो ददौ शिवः ।  <br>
पार्वती च गवां लक्षं रत्‍नानि विविधानि च ॥ ९५ ॥  <br>
शंभुश्च चतुरो वेदान्वेदाङ्‌गानितरांस्तथा ।  <br>
बालकं पाठयामास ज्ञानं मृत्युंजयं परम् ॥ ९६ ॥  <br>
भक्तिरास्ते स्वकान्ते चाभीष्टे देवे हरौ गुरो ।  <br>
यस्यास्तेन च तत्पुत्रो बभूवास्तीक एव च ॥ ९७ ॥  <br>
जगाम तपसे विष्णोः पुष्करं शंकराज्ञया ।  <br>
संप्राप्य च महामन्त्रं तपश्च परमात्मनः ॥ ९८ ॥  <br>
दिव्यं वर्षत्रिलक्षं च तपस्तप्त्वा तपोधनः ।  <br>
आजगाम महायोगी नमस्कर्तुं शिवं प्रसूम् ॥ ९९ ॥  <br>
शंकरं च नमस्कृत्य पुरः कृत्वा च बालकम् ।  <br>
सा चाऽऽजगाम मनसा कश्यपस्याऽऽश्रमं पितुः ॥ १०० ॥  <br>
तां सपुत्रां सुतां  दृष्ट्‍वा मुदं प्राप प्रजापतिः ।  <br>
शतलक्षं च रत्‍नानां ब्राह्मणेभ्योददौ मुने ॥ १०१ ॥  <br>
ब्राह्मणान्भोजयामास त्वसंख्याञ्छ्रेयसे शिशोः ।  <br>
अदितिश्च दितिश्चान्या मुदं प्रापुः परं तथा ॥ १०२ ॥  <br>
सा सपुत्रा च सुचिरं तस्थौ तातालये तदा ।  <br>
तदीयं पुनराख्यानं वक्ष्ये त्वं तन्निशामय ॥ १०३ ॥  <br>
अथाभिमन्युतनये ब्रह्मशापः परीक्षिते ।  <br>
बभूव सहसा ब्रह्मन्दैवदोषेण कर्मणा ॥ १०४ ॥  <br>
सप्ताहे समतीते तु तक्षकस्त्वां च दङ्क्ष्यति ।  <br>
शशाप शृङ्‌गी कौशिक्या जलं संस्पृश्य चेति सः ॥ १०५ ॥  <br>
राजा श्रुत्वा तत्प्रवृत्तिं गङ्‌गाद्वारं जगाम सः ।  <br>
तत्र तस्थौ च सप्ताहं शुश्रुवे धर्मसंहिताम् ॥ १०६ ॥  <br>
सप्ताहे समतीते तु गच्छन्तं तक्षकं पथि ।  <br>
धन्वन्तरिर्मोचयितुमपश्यद्‌गन्तुको नृपम् ॥ १०७ ॥  <br>
तयोर्बभूव संवादः सुप्रीतिश्च परस्परम् ।  <br>
धन्वन्तरेर्मणिं श्रेष्ठं तक्षकः स्वेच्छया ददौ ॥ १०८ ॥  <br>
स ययौ तं गृहीत्वा तु तुष्टः संहृष्टमानसः ।  <br>
तक्षको भक्षयामास नृपं मञ्चकसंस्थितम् ॥ १०९ ॥  <br>
राजा जगामवैकुण्ठं स्मारं स्मारं हरिं गुरुम् ।  <br>
संस्कारं कारयामास पितुर्वै जनमेजयः ॥ ११० ॥  <br>
राजा चकार यज्ञं च सर्पसत्राभिधं मुने ।  <br>
प्राणांस्तत्याज सर्पाणां समूहो ब्रह्मतेजसा ॥ १११ ॥  <br>
स तक्षकश्च भीतश्च महेन्द्रं शरणं ययौ ।  <br>
सेन्द्रं च तक्षकं हन्तुं विप्रवर्गः समुद्यतः ॥ ११२ ॥  <br>
अथ देवाश्च मुनयश्चाऽऽययुर्मनसान्तिकम् ।  <br>
तां तुष्टाव महेन्द्रश्च समक्षं भयकातरः ॥ ११३ ॥  <br>
तत आस्तीक आगत्य मातुर्यज्ञमथाऽऽज्ञया ।  <br>
महेन्द्रतक्षकप्राणान्ययाचे भूमिपं वरम् ॥ ११४ ॥  <br>
ददौ वरं नृपश्रेष्ठः कृपया ब्राह्मणाज्ञया ।  <br>
यज्ञं समाप्य विप्रेभ्यो दक्षिणां च ददौ मुदा ॥ ११५ ॥  <br>
विप्राश्च मुनयो देवा गत्वा च मनसान्तिकम् ।  <br>
मनमां पूजयामासुस्तुष्टुवुश्च पृथक्पृथक् ॥ ११६ ॥  <br>
शक्रः संभृतसंभारो भक्तियुक्तः सदा शुचिः ।  <br>
मनसां पूजयामास तुष्टाव परमादरात् ॥ ११७ ॥  <br>
उपचारैः षोडशभिर्बलिं दत्त्वा प्रियं तदा ।  <br>
प्रददौ परितुष्टश्च ब्रह्मन्विप्रसुराज्ञया ॥ ११८ ॥  <br>
संपूज्य मनसादेवीं प्रययुः स्वालयं च ते ।  <br>
इत्येवंकथितं सर्वं किं भूयः श्रोतुमिच्छसि ॥ ११९ ॥  <br>
नारद उवाच <br>
केन स्तोत्रेण तुष्टाव महेन्द्रो मनसां सतीम् ।  <br>
पूजाविधिं क्रमं तस्याः श्रोतुमिच्छामितत्त्वतः ॥ १२० ॥  <br>
नारायण उवाच <br>
सुस्नातः शुचिराचान्तो धृत्वा धौते च वाससी ।  <br>
रत्‍नसिंहासने देवीं वासयामास भक्तितः ॥ १२१ ॥  <br>
स्वर्गगङ्‌गाजलेनैव रत्‍नकुम्भस्थितेन च ।  <br>
स्नापयामास मनसां महेन्द्रो वेदमन्त्रतः ॥ १२२ ॥  <br>
वाससी वासयामास वह्निशुद्धे मनोरमे ।  <br>
सर्वाङ्‌गे चन्दनं लिप्त्वा पाद्यार्घ्यं भक्तिसंयुतः ॥ १२३ ॥  <br>
गणेशं च दिनेशं च वह्निं विष्णुं शिवं शिवाम् ।  <br>
संपूज्याऽऽदौ देवषट्कं पूजयामास तां सतीम् ॥ १२४ ॥  <br>
ॐ ह्रीं श्रीं मनसादेव्यै स्वाहेत्येव च मन्त्रतः ।  <br>
दशाक्षरेण मन्त्रेण ददौ सर्वान्यथोचितम् ॥ १२५ ॥  <br>
उपचारान्षोडशकान्भक्तितो दुर्लभान्हरिः ।  <br>
पूजयामास भक्त्या च ब्रह्मणा प्रेरितो मुदा ॥ १२६ ॥  <br>
वाद्यं नानाप्रकारं च वादयामास तत्र वै ।  <br>
बभूव पुष्पवृष्टिश्च नभसो मनसोपरि ॥ १२७ ॥  <br>
देव विप्राज्ञया तत्र ब्रह्मविष्णुशिवाज्ञया ।  <br>
तुष्टाव साश्रुनेत्रश्च पुलकाञ्चितविग्रहः ॥ १२८ ॥  <br>
महेन्द्र उवाच <br>
देवि त्वां स्तोतुमिच्छामि साध्वीनां प्रवरां पराम् ।  <br>
परात्परा च परमां नहि स्तोतुं क्षमोऽधुना ॥ १२९ ॥  <br>
स्तोत्राणां लक्षणं वेदे स्वभावाख्यानतः परम् ।  <br>
न क्षमः प्रकृतिं वक्तुं गुणानां तव सुव्रते ॥ १३० ॥  <br>
शुद्धसत्त्वस्वरूपा त्वं कोपहिंसाविवर्जिता ।  <br>
न च शप्तो मुनिस्तेन त्यक्तया च त्वया यतः ॥ १३१ ॥  <br>
त्वं मया पूजिता साध्वी जननी च यथाऽदितिः ।  <br>
दयारूपा च भगिनी क्षमारूपा यथा प्रसूः ॥ १३२ ॥  <br>
त्वया मे रक्षिताः प्राणाः पुत्रदाराः सुरेश्वरि ।  <br>
अहं करोमि त्वां पूज्यां मम प्रीतिश्च वर्धते ॥ १३३ ॥  <br>
नित्यं यद्यपि पूज्या त्वं भवेऽत्र जगदम्बिके ।  <br>
तथाऽपि तव पूजां वै वर्धयामि पुनः पुनः ॥ १३४ ॥  <br>
ये त्वामाषाढसंक्रान्त्यां पूजयिष्यन्ति भक्तितः ।  <br>
पञ्चम्यां मनसाख्यायां मासान्ते वा दिने दिने ॥ १३५ ॥  <br>
पुत्रपौत्रादयस्तेषां वर्धन्ते च धनानि च ।  <br>
यशस्विनः कीर्तिमन्तो विद्यावन्तो गुणान्विताः ॥ १३६ ॥  <br>
ये त्वां न पूजयिष्यन्ति निन्दत्यज्ञानतो जनाः ।  <br>
लक्ष्मीहीना भविष्यन्ति तेषां नागभयं सदा ॥ १३७ ॥  <br>
त्वं स्वर्गलक्ष्मीः स्वर्गे च वैकुण्ठे कमलाकला ।  <br>
नारायणांशो भगवाञ्जरत्कारुर्मुनीश्वरः ॥ १३८ ॥  <br>
तपसा तेजसा त्वां च मनसा ससृजे पिता ।  <br>
अस्माकं रक्षणायैव तेन त्वं मनसाभिधा ॥ १३९ ॥  <br>
मनसा देवितुं शक्ता चाऽऽत्मना सिद्धयोगिनी ।  <br>
तेन त्वं मनसादेवी पूजिता वन्दिता भवे ॥ १४० ॥  <br>
यां भक्त्या मनसा देवाः पूजयन्त्यनिशं भृशम् ।  <br>
तेन त्वां मनसादेवीं प्रवदन्ति पुराविदः ॥ १४१ ॥  <br>
सत्त्वरूपा च देवी त्वं शश्वत्सत्त्वनिषेवया ।  <br>
यो हि यद्‌भावयेन्नित्यं शतं प्राप्नोति तत्समम् ॥ १४२ ॥  <br>
इन्द्रश्च मनसां स्तुत्वा गृहीत्वा भगिनीं च ताम् ।  <br>
निर्जगाम स्वभवनं भषावासपरिच्छदाम् ॥ १४३ ॥  <br>
पुत्रेण सार्धं सा देवी चिरं तस्थौ पितुर्गृहे ।  <br>
भ्रातृभिः पूजिता शश्वन्नान्या वन्द्या च सर्वतः ॥ १४४ ॥  <br>
गोलोकात्सुरभी ब्रह्मंस्तत्राऽगत्य सुपूजिताम् ।  <br>
तां स्नापयित्वा क्षीरेण पूजयामास सादरम् ॥ १४५ ॥  <br>
ज्ञानस्य कथयामास स्वरूपं सर्वदुर्लभम् ।  <br>
तदा देवैः पूजिता सा स्वर्गलोकं पुनर्ययौ ॥ १४६ ॥  <br>
इदं स्तोत्रं पुण्यबीजं तां संपूज्य च यः पठेत् ।  <br>
तस्य नागभयं नास्ति तस्य वंशोद्‌भवस्य च ॥ १४७ ॥  <br>
विषं भवेत्सुधातुल्यं सिद्धस्तोत्रं यदा पठेत् ।  <br>
पञ्चलक्षजपेनैव सिद्धस्तोत्रो भवेन्नरः ।  <br>
सर्पशायी भवेत्सोऽपि निश्चितं सर्पवाहनः ॥ १४८ ॥  <br>
इति श्री ब्रह्मवैवर्तमहापुराणे प्रकृतिखण्डे <br>
नारदनारायणसंवादे  मनसोपाख्याने  तदुत्पत्तिपूजा-<br>
स्तोत्रादिकथनं नाम षट्चत्वारिंशोऽध्यायः ॥ ४६ ॥  <br>
</p><br>

<p style="text-align:right;margin-right:30px; font-size:1.3em;"><a href="#top">GO TOP</a></p><br><br><br>
</td></tr></table></body></html><br>
<br>
<!--  CHECKED - 13-01-2018  -->
