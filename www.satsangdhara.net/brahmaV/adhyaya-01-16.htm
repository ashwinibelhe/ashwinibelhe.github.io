<html>
<head>
<meta http-equiv="content-type" content="text/html; charset=utf-8">
<title>
ब्रह्मवैवर्तपुराणम्   -  प्रथमं ब्रह्मखण्डम्   -  षोडशोऽध्यायः 
</title>
<link rel="stylesheet" type="text/css" href="../css/brahmav.css"> 

<a name="top"></a>

</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../upa/intro-upa.htm">प्रस्तावना</a></li>
		<li><a href="../upa/intro-dasho.htm">दशोपनिषदे</a></li>
		<li><a href="../upa/intro-vaishnavo.htm">वैष्णव उपनिषदे</a></li>
		<li><a href="../upa/intro-shaiva.htm">शैव उपनिषदे</a></li>
		<li><a href="../upa/intro-shakta.htm">शाक्त उपनिषदे</a></li>
		<li><a href="../upa/intro-samanya.htm">सामान्य उपनिषदे</a></li>
		<li><a href="../upa/intro-sanyasa.htm">संन्यास उपनिषदे</a></li>
		<li><a href="../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#A7B0EF">

<table width="80%" border="0" align="center" bgcolor="#f8e0d7">
<tr><td> 

<div class="pre">
<a href="adhyaya-01-15.htm">मागील अध्याय</a>
</div>
<div class="nex">
<a href="adhyaya-01-17.htm">पुढचा अध्याय</a>
<br></div><br>

<p class="hdr1">
ब्रह्मवैवर्तपुराणम्</p>
<p class="hdr2">
प्रथमं ब्रह्मखण्डम्  -  षोडशोऽध्यायः  </p>

<p class="hdr3">
चिकित्साप्रणयनम्  - </p><br>

<p class="shl">
ब्राह्मण उवाच <br>
इष्टः कालो यमो मृत्युकन्या व्याधिगणा अहो । <br>
कस्तेऽधुना च संदेहस्तं पृच्छ कन्यके शुभे ॥ १॥  <br>
ब्राह्मणस्य वचः श्रुत्वा हृष्टा मालावती सती । <br>
यन्मनोनिहितं प्रश्नं चकार जगदीश्वरम् ॥२॥  <br>
मालावत्युवाच <br>
त्वया यः कथितो व्याधिः प्राणिनां प्राणहारकः । <br>
तत्कारणं च विविधं सर्वं वेदे निरूपितम् ॥३॥  <br>
यतो न संचरेद्व्याधिर्दुर्निवारोऽशुभावहः । <br>
तमुपायं च साकल्यं भवान्वक्तुमिहार्हति ॥४॥ <br>
यद्यत्पृष्टमपृष्टं वा ज्ञातमज्ञातमेव वा । <br>
सर्वं कथय तद्‌भद्रं त्वं गुरुर्दीनवत्सलः ॥५ ॥  <br>
मालावतीवचः श्रुत्वा विप्ररूपी जनार्दनः । <br>
संहितां वक्तुमारेभे संहितार्थं च वैद्यकीम् ॥६॥  <br>
ब्राह्मण उवाच <br>
वन्दे तं सर्वतत्त्वज्ञं सर्वकारणकारणम् । <br>
वेदवेदाङ्‍गबीजस्य बीजं श्रीकृष्णमीश्वरम् ॥७॥  <br>
स ईशश्चतुरो वेदान्ससृजे मङ्गलालयान् । <br>
सर्वमङ्गलमङ्गल्यबीजरूपः सनातनः ॥८॥  <br>
ऋग्यजुःसामार्थवाख्यान्‌दृष्ट्‍वावेदान्प्रजापतिः । <br>
विचिन्त्य तेषामर्थं चैवाऽऽयुर्वेदं चकार सः ॥९॥  <br>
कृत्वा तु पञ्चमं वेदं भास्कराय ददौ विभुः । <br>
स्वतन्त्रसंहितां तस्माद्‌भास्करश्च चकार सः ॥ १०॥  <br>
भास्करश्च स्वशिष्येभ्य आयुर्वेदं स्वसंहिताम् । <br>
प्रददौ पाठयामास ते चक्रुः संहितास्ततः ॥ ११॥  <br>
तेषां नामानिविदुषां तन्त्राणि तत्कृतानिच । <br>
व्याधिप्रणाशबीजानि साध्विमत्तो निशामय ॥ १२॥  <br>
धन्वन्तरिर्दिवोदासः काशीराजोऽश्विनीसुतौ । <br>
नकुलः सहदेवोऽर्किश्च्यवनो जनको बुधः ॥ १३॥  <br>
जाबालो जाजलिः पैलः करथोऽगस्त्य एव च । <br>
एते वेदाङ्गवेदज्ञाः षोडश व्याधिनाशकाः ॥ १४॥  <br>
चिकित्सातत्त्वविज्ञानं नामतन्त्रं मनोहरम् । <br>
धन्वन्तरिश्च भगवांश्चकार प्रथमे सति ॥ १५॥  <br>
चिकित्सादर्पणं नाम दिवोदासश्चकार सः । <br>
चिकित्साकौमुदीं दिव्यां काशीराजश्चकार सः ॥ १६॥ <br>
चिकित्सासारतन्त्रं च भ्रमघ्नं चाश्विनीसुतौ । <br>
तन्त्रं वैद्यकसर्वस्वं नकुलश्च चकार सः ॥ १७॥  <br>
चकार सहदेवश्च व्याधिसिन्धुविमर्दनम् । <br>
ज्ञानार्णवं महातन्त्रं यमराजश्चकार ह ॥ १८॥  <br>
च्यवनो जीवदानं च चकार भगवानृषिः । <br>
चकार जनको योगी वैद्यसंदेहभञ्जनम् ॥ १९॥  <br>
सर्वसारं चन्द्रसुतो जाबालस्तन्त्रसारकम् । <br>
वेदाङ्गसारं तन्त्रं च चकार जाजलिर्मुनिः ॥२०॥  <br>
पैलो निदानं करथस्तन्त्रं सर्वधरं परम् । <br>
द्वैधनिर्णयतन्त्रं च चकार कुम्भसंभवः ॥२१॥  <br>
चिकित्साशास्त्रबीजानि तन्त्राण्येतानि षोडश । <br>
व्याधिप्रणाशबीजानि बलाधानकराणि च ॥२२॥  <br>
मथित्वा ज्ञानमन्त्रेणैवाऽऽयुर्वेदपयोनिधिम् । <br>
ततस्तस्मादुदाजह्रुर्नवनीतानि कोविदाः ॥२३॥  <br>
एतानि क्रमशो दृष्ट्वा दिव्यां भास्करसंहिताम् । <br>
आयुर्वेदं सर्वबीजं सर्वं जानामि सुन्दरि ॥२४॥  <br>
व्याधेस्तत्त्वपरिज्ञानं वेदनायाश्च निग्रहः । <br>
एतद्वैद्यस्य वैद्यत्वं न वैद्यः प्रभुरायुषः ॥२५॥  <br>
आयुर्वेदस्य विज्ञाता चिकित्सासु यथार्थवित् । <br>
धर्मिष्ठश्च दयालुश्च तेन वैद्यः प्रकीर्तितः ॥२६॥  <br>
जनकः सर्वरोगाणां दुर्वारो दारुणो ज्वरः । <br>
शिवभक्तश्चयोगी च निष्ठुरो विकृताकृतिः ॥२७॥  <br>
भीमस्त्रिपादस्त्रिशिराः षड्भुजो नवलोचनः । <br>
भस्मप्रहरणो रौद्रः कालान्तकयमोपमः ॥२८॥  <br>
मन्दाग्निस्तस्य जनको मन्दाग्नेर्जनकास्त्रयः । <br>
पित्तश्लेष्मसमीराश्च प्राणिनां दुःखदायकाः ॥२९॥  <br>
वायुजः पित्तजश्चैव श्लेष्मजश्च तथैव च । <br>
ज्वरभेदाश्च त्रिविधाश्चतुर्थश्च त्रिदोषजः ॥३०॥ <br>
पाण्डुश्च कामलः कुष्ठः शोथः प्लीहा च शूलकः । <br>
ज्वरातिसारग्रहणीकासव्रणहलीमकाः ॥३१॥  <br>
मूत्रकृच्छ्रश्च गुल्मश्च रक्तदोषविकारजः । <br>
विषमेहश्च कुब्जश्च गोदश्च गलगण्डकः ॥३२॥  <br>
भ्रमरी संनिपातश्च विषूची दारुणी सति । <br>
एषां भेदप्रभेदेन चतुःषष्टी रुजः स्मृताः ॥३३॥  <br>
मृत्युकन्यासुताश्चैते जरा तस्याश्च कन्यका । <br>
जरा च भ्रातृभिःसार्धं शश्वद्‌भ्रमति भूतले ॥३४॥  <br>
एते चोपायवेत्तारं न गच्छन्ति च संयतम् । <br>
पलायन्ते च तं दृष्ट्‍वा वैनतेयमिवोरगाः ॥३५॥  <br>
चक्षुर्जलं च व्यायामः पादाधस्तैलमर्दनम् । <br>
कर्णयोर्मूर्ध्नि तैलं च जराव्याधिविनाशनम् ॥३६॥  <br>
वसन्ते भ्रमणं वह्निसेवां स्वल्पां करोति यः । <br>
बालां च सेवते काले जरा तं नोपगच्छति ॥३७॥  <br>
खातशीतोदकस्नायी सेवते चन्दनद्रवम् । <br>
नोपयाति जरा तं च निदाघेऽनिलसेवकम् ॥३८॥  <br>
प्रावृष्युष्णोदकस्नायी घनतोयं न सेवते । <br>
समये च समाहारी जरा तं नोपगच्छति ॥३९॥  <br>
शरद्रौद्रं न गृह्णाति भ्रमणं तत्र वर्जयेत् । <br>
खातस्नायी समाहारी जरा तं नोपगच्छति ॥४०॥  <br>
खातस्नायी च हेमन्ते काले वह्निं च सेवते । <br>
भुङ्क्ते नवान्नमुष्णंच जरा तं नोपगच्छति ॥४१॥  <br>
शिशिरेंऽशुकवह्निं च कवोष्णान्नं च सेवते । <br>
यः कवोष्णोदकस्नायी जरा तं नोपगच्छति ॥४२॥  <br>
सद्योमांसं नवान्नं च बाला स्त्री क्षीरभोजनम् । <br>
घृतं च सेवते यो हि जरा तं नोपगच्छति ॥४३॥ <br>
भुङ्क्ते सदन्नं क्षुत्काले तृष्णायां पीयते जलम् । <br>
नित्यं भुङ्क्ते च ताम्बूलं जरा तं नोपगच्छति ॥४४॥ <br>
दधि हैयङ्गवीनं च नवनीतं तथा गुडम् । <br>
नित्यं भुङ्क्ते संयमी यो जरा तं नोपगच्छति ॥४५॥ <br>
शुष्कमांसं स्त्रियं वृद्धां बालार्कं तरुणं दधि । <br>
संसेवन्तं जरा याति प्रहृष्टा भ्रातृभिः सह ॥४६॥ <br>
रात्रौ ये दधि सेवन्ते पुंश्चलीश्च रजस्वलाः । <br>
तानुपैति जरा हृष्टा भ्रातृभिः सह सुन्दरि ॥४७॥ <br>
रजस्वला च कुलटा चावीरा जारदूतिका । <br>
शूद्रयाजकपत्‍नी या ऋतुहीना च या सति ॥४८॥ <br>
यो हि तासामन्नभोजो ब्रह्महत्यां लभेत्तु सः । <br>
तेन पापेन सार्धं सा जरा तमुपगच्छति ॥४९॥ <br>
पापानांव्याधिभिः सार्धं मित्रता संततं ध्रुवम् । <br>
पापंव्याधिजराबीजं विध्नबीजं च निश्चितम् ॥५०॥ <br>
पापेन जायते व्याधिः पापेन जायते जरा । <br>
पापेन जायते दैन्यं दुःखं शोको भयं कलिः ॥५१॥ <br>
तस्मात्पापं महावैरं दोषबीजममङ्गलम् । <br>
भारते सततं सन्तो नाऽऽचरन्ति भयातुराः ॥५२॥ <br>
स्वधर्माचारयुक्तं च दीक्षितं हरिसेवकम् । <br>
गुरुदेवातिथीनां च भक्तं सक्तं तपःसु च ॥५३॥ <br>
व्रतोपवासयुक्तं च सदा तीर्थनिषेवकम् । <br>
रोगा द्रवन्ति तं दृष्ट्‍वा वैनतेयमिवोरगाः ॥५४॥ <br>
एताञ्जरा न सेवेत व्याधिसंघश्च दुर्जयः । <br>
सर्वं बोध्यमसमये काले सर्वं ग्रसिष्यति ॥५५॥ <br>
ज्वरश्च सर्वरोगाणां जनकः कथितः सति । <br>
पित्तश्लेष्मसमीराश्च ज्वरस्य जनकास्त्रयः ॥५६॥ <br>
एते यथा संचरन्ति स्वयं यान्ति च देहिषु । <br>
तमेव विविधोपायं साध्वि मत्तो निशामय ॥५७॥ <br>
क्षुधि जाज्वल्यमानायामाहाराभाव एव च । <br>
प्राणिनां जायते पित्तं चक्रे च मणिपूरके ॥५८॥ <br>
तालबिल्वफलं भुक्त्वा जलपानं च तत्क्षणम् । <br>
तदेव तु भवेत्पित्तं सद्यः प्राणहरं परम् ॥५९॥ <br>
तप्तोदक च शिरसि भाद्रे तिक्तं विशेषतः । <br>
दैवग्रस्तश्च यो भुङ्क्ते पित्तं तस्य प्रजायते ॥६०॥ <br>
सशर्करं च धान्याकं पिष्टं शीतोदकान्वितम् । <br>
चणकं सर्वगव्यं च दधितक्रविवर्जितम् ॥६१॥ <br>
बिल्वतालफलं पक्वं सर्वभैक्षवमेव च । <br>
आर्द्रकं मुद्‌गसूपं च तिलपिष्टं सशर्करम् ॥६२॥ <br>
पित्तक्षयकरं सद्यो बलपुष्टिप्रदं परम् । <br>
पित्तनाशं च तद्‌बीजमुक्तमन्यन्निबोध मे ॥६३॥ <br>
भोजनानन्तरं स्नानं जलपानं विना तृषा । <br>
तिलतैलं स्निग्धतैलं स्निग्धमामलकीद्रवम् ॥६४॥ <br>
पर्यूषितान्नं तक्रं च पक्वं रम्भाफलं दधि । <br>
मेघाम्बु शर्करातोयं सुस्निग्धजलसेवनम् ॥६५॥ <br>
नारिकेलोदकं रूक्षस्नानं पर्युषितं जलम् । <br>
तरुमुञ्जापक्वफलं सुपक्वं कर्कटीफलम् ॥६६॥ <br>
जातस्नानं च वर्षासु मूलकं श्लेष्मकारकम् । <br>
ब्रह्मरन्ध्रे च तज्जन्म महद्वीर्यविनाशनम् ॥६७॥ <br>
वह्निस्वेदं भ्रष्टभङ्गं पक्वतैलविशेषकम् । <br>
भ्रमणं शुष्कभक्षं च शुष्कपक्वहरीतकी ॥६८॥ <br>
पिण्डारकमपक्वं च रम्भाफलमपक्वकम् । <br>
वेसवारः सिन्धुवारं अनाहारमपानकम् ॥६९॥ <br>
सघृतं रोचनाचूर्णं सघृतं शुष्कशर्करम् । <br>
मरीचं पिप्पलं शुष्कमार्द्रकं जीवकं मधु ॥७०॥ <br>
द्रव्याण्येतानि गान्धर्वि सद्यः श्लेष्महराणि च । <br>
बलपुष्टिकराण्येव वायुबीजं निशामय ॥७१ ॥ <br>
भोजनानन्तरं सद्यो गमनं धावनं तथा । <br>
छेदनं वह्नितापश्च शश्वद्‌भ्रमणमैथुनम् ॥७२॥ <br>
वृद्धस्त्रीगमनं चैव मनःसंताप एव च । <br>
अतिरूक्षमनाहारं युद्धं कलहमेव च ॥७३॥ <br>
कटुवाक्यं भयं शोकः केवलं वायुकारणम् । <br>
आज्ञाख्यचक्रे तज्जन्म निशामय तदौषधम् ॥७४॥ <br>
पक्वं रम्भाफलं चैव सबीजं शर्करोदकम् । <br>
नारिकेलोदक चैव सद्यस्तक्रं सुपिष्टकम् ॥७५॥ <br>
माहिषं दधि मिष्टं च केवलं वा सशर्करम् । <br>
सद्यः पर्युषितान्नं च सौवीरं शीतलोदकम् ॥७६॥ <br>
पक्वतैलविशेषं च तिलतैलं च केवलम् । <br>
लाङ्गली तालखर्जूरमुष्णमामलकीद्रवम् ॥७७॥ <br>
शीतलोष्णोदकस्नानं सुस्निग्धं चन्दनद्रवम् । <br>
स्निग्धपद्मपत्रतल्पं सुस्निग्धव्यजनानि च ॥७८॥ <br>
एतत्ते कथितं वत्से सद्यो वायुप्रणाशनम् । <br>
वायवस्त्रिविधाः पुंसां क्लेशसंतापकामजाः ॥७९॥ <br>
व्याधिसंघश्च कथितस्तन्त्राणि विविधानि च । <br>
तानि व्याधिप्रणाशाय कृतानि सद्‌भिरेव च ॥८०॥ <br>
तन्त्राण्येतानि सर्वाणि व्याधिक्षयकराणि च । <br>
रसायनादयो येषु चोपायाश्च सुदुर्लभाः ॥८१॥ <br>
न शक्तः कथितं साध्वि यथार्थं वत्सरेण च । <br>
तेषां च सर्वतन्त्राणां कृतानां च विचक्षणैः ॥८२॥ <br>
केन रोगेण त्वत्कान्तो मृतः कथय शोभने । <br>
तदुपायं करिष्यामि येन जीवेदयं सति ॥८३॥ <br>
सौतिरुवाच <br>
ब्राह्मणस्य वचः श्रुत्वा कन्या चित्ररथस्य च । <br>
कथां कथितुमारेभे सा गान्धर्वी प्रहर्षिता ॥८४॥ <br>
मालावत्युवाच <br>
योगेन प्राणांस्तत्याज ब्रह्मणः शापहेतुना । <br>
सभायां लज्जितः कान्तो ममविप्र निशामय ॥८५॥ <br>
सर्व श्रुतमपूर्व च शुभाख्यानं मनोहरम् । <br>
भवेद्‌भवे कुतः केषां महल्लभ्य विपद्विना ॥८६॥ <br>
अधुना मत्प्राणकान्तं देहि देहि विचक्षण । <br>
नत्वा वः स्वामिना सार्धं यास्यामि स्वगृहं प्रति ॥८७॥ <br>
मालावतीवचः श्रुत्वा विप्ररूपी जनार्दनः । <br>
सभां जगाम देवानां शीघ्रं विप्रस्तदन्तिकात् ॥८८॥ <br>
इति श्रीब्रह्मवैवर्ते महापुराणे सौतिशौनकसंवादे <br>
ब्रह्मखण्डे चिकित्साप्रणगने षोडशोऽध्यायः ॥ १६॥ <br>
</p><br>
<p style="text-align:right;margin-right:30px; font-size:1.3em;"><a href="#top">GO TOP</a></p><br><br><br>
</td></tr></table></body></html><br>
<br>
<!--  CHECKED - 11-01-2018  -->
