<html>
<head>
<meta http-equiv="content-type" content="text/html; charset=utf-8">
<title>
ब्रह्मवैवर्तपुराणम्   -  द्वितीयं प्रकृतिखण्डम्   -  एकोनषष्टितमोऽध्यायः  
</title>
<link rel="stylesheet" type="text/css" href="../css/brahmav.css"> 

<a name="top"></a>

</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../upa/intro-upa.htm">प्रस्तावना</a></li>
		<li><a href="../upa/intro-dasho.htm">दशोपनिषदे</a></li>
		<li><a href="../upa/intro-vaishnavo.htm">वैष्णव उपनिषदे</a></li>
		<li><a href="../upa/intro-shaiva.htm">शैव उपनिषदे</a></li>
		<li><a href="../upa/intro-shakta.htm">शाक्त उपनिषदे</a></li>
		<li><a href="../upa/intro-samanya.htm">सामान्य उपनिषदे</a></li>
		<li><a href="../upa/intro-sanyasa.htm">संन्यास उपनिषदे</a></li>
		<li><a href="../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#A7B0EF">

<table width="80%" border="0" align="center" bgcolor="#f8e0d7">
<tr><td> 

<div class="pre">
<a href="adhyaya-02-58.htm">मागील अध्याय</a>
</div>
<div class="nex">
<a href="adhyaya-02-60.htm">पुढचा अध्याय</a>
<br></div><br>

<p class="hdr1">
ब्रह्मवैवर्तपुराणम्</p>
<p class="hdr2">
द्वितीयं प्रकृतिखण्डम्  -  एकोनषष्टितमोऽध्यायः   </p>

<p class="hdr3">
दुर्गोपाख्याने बृहस्पतेः कैलासगमनम्  - </p><br>

<p class="shl">
नारद उवाच <br>
बृहस्पतिः किं चकार तारकाहरणान्तरे ।  <br>
कथं संप्राप तां साध्वीं तन्मे व्याख्यातुमर्हसि ॥ १ ॥  <br>
नारायण उवाच <br>
दृष्ट्‍वा विलम्बं तारायाः स्नान्त्याश्चापि गुरुः स्वयम् ।  <br>
प्रस्थापयामास शिष्यमन्वेषार्थं च जाह्नवीम् ॥ २ ॥  <br>
शिष्यो गत्वा च तद्वृत्तं ज्ञात्वा वै लोकवक्त्रतः ।  <br>
रुदन्नुवाच स्वगुरुं तारकाहरणं मुने ॥ ३ ॥  <br>
श्रुत्वा सुरगुरुर्वार्तां शशिना च प्रियां हृताम् ।  <br>
मुहूर्तं प्राप मूर्छां च ततः संप्राप्य चेतनाम् ॥ ४ ॥  <br>
रुरोदोच्चैः सशिष्यश्च हृदयेन विदूयता ।  <br>
शोकेन लज्जयाऽऽविष्टो विललाप मुहुर्मुहुः ॥ ५ ॥  <br>
उवाच शिष्यान्संबोध्य नीतिं च श्रुतिसंमताम् ।  <br>
साश्रुनेत्रः साश्रुनेत्राञ्छोकार्तः शोककर्शितान् ॥ ६ ॥  <br>
बृहस्पतिरुवाच <br>
हे वत्साः केन शप्तोऽहं न जाने कारणं परम् ।  <br>
दुःखं धर्मविरुद्धो यः स प्राप्नोति न संशयः ॥ ७ ॥  <br>
यस्य नास्ति सती भार्या गृहेषु प्रियवादिनी ।  <br>
अरण्यं तेन गन्तव्यं यथाऽरण्यं तथा गृहम ॥ ८ ॥  <br>
भावानुरक्ता वनिता हृता यस्य च शत्रुणा ।  <br>
अरण्यं तेन गन्तव्यं यथाऽरण्यं तथा गृहम् ॥ ९ ॥  <br>
सुशीला सुन्दरी भार्या गता यस्य गृहादहो ।  <br>
अरण्यं तेन गन्तव्यं यथाऽरण्यं तथा गृहम् ॥ १० ॥  <br>
दैवेनापहृता यस्य पतिसाध्या पतिव्रता ।  <br>
अरण्यं तेन गन्तव्यं यथाऽरण्यं तथा गृहम् ॥ ११ ॥  <br>
यस्य माता गृहे नास्ति गृहिणी वा सुशासिता ।  <br>
अरण्यं तेन गन्तव्यं यथाऽरण्यं तथा गृहम् ॥ १२ ॥  <br>
प्रियाहीनं गृहं यस्य पूर्णं द्रविणबन्धुभिः ।  <br>
अरण्यं तेन गन्तव्यं यथाऽरण्यं तथा गृहम् ॥ १३ ॥  <br>
भार्याशून्या वनसमाः सभार्याश्च गृहा गृहाः ।  <br>
गृहिणी च गृहं प्रोक्तं न गृहं गृहमुच्यते ॥ १४ ॥  <br>
अशुचिः स्त्रीविहीनश्च दैवे पित्र्ये च कर्मणि ।  <br>
यदह्ना कुरुते कर्म न तस्य फलभाग्भवेत् ॥ १५ ॥  <br>
दाहिकाशक्तिहीनश्च यथा मन्दो हुताशनः ।  <br>
प्रभाहीनो यथा सूर्यः शोभाहीनो यथा शशी ॥ १६ ॥  <br>
शक्तिहीनो यथा जीवो यथा चाऽऽत्मा तनुं विना ।  <br>
विनाऽऽधारं यथाऽऽधेयो यथेशः प्रकृतिं विना ॥ १७ ॥  <br>
न च शक्तो यथा यज्ञः फलदां दक्षिणां विना ।  <br>
कर्मणां च फलं दातुं सामग्री मूलमेव च ॥ १८ ॥  <br>
विना स्वर्णं स्वर्णकारो यथाऽशक्तः स्वकर्मणि ।  <br>
यथाऽशक्तः कुलालश्च मृत्तिकां च विना द्विज ॥ १९ ॥  <br>
तथा गृही न शक्तश्च संततं सर्वकर्मणि ।  <br>
गृहाधिष्ठातृदेवीं च स्वशक्तिगृहिणीं विना ॥ २० ॥  <br>
भार्यामूलाः क्रियाः सर्वा भार्यामूला गृहास्तथा ।  <br>
भार्यामूलं सुखं सर्वं गृहस्थानां गृहे सदा ॥ २१ ॥  <br>
भार्यामूलः सदा हर्षो भार्यामूलं च मङ्‌गलम् ।  <br>
भार्यामूलश्च संसारो भार्यामूलं च सौरभम् ॥ २२ ॥  <br>
यथा रथश्च रथिनां गृहिणां च तथा गृहम् ।  <br>
सारथिस्तु यथा तेषां गृहिणां च तथा प्रिया ॥ २३ ॥  <br>
सर्वरत्‍नप्रधानं च स्त्रीरत्‍नं दुष्कुलादपि ।  <br>
गृहीता सा गृहस्थेनैवेत्याह कमलोद्‌भवः ॥ २४ ॥  <br>
यथा जलं विना पद्मं पद्मं शोभां विना यथा ।  <br>
तथैव पुंसां स्वगृहं गृहिणां गृहिणीं विना ॥ २५ ॥  <br>
इत्येवमुक्त्वा स गुरुः प्रविवेश गृहं मुहुः ।  <br>
गृहाद्‌बहिर्निःससार भूयो भूयः शुचाऽन्वितः ॥ २६ ॥  <br>
मुहुर्मुहुश्च मूर्च्छां च चेतनां समवाप सः ।  <br>
भूयो भूयो रुरोदोच्चैः स्मारंस्मारं प्रियागुणान् ॥ २७ ॥  <br>
अथान्तरे महाज्ञानी ज्ञानिभिश्च प्रबोधितः ।  <br>
सच्छिष्यैर्मुनिभिश्चान्यैः पुरंदरगृहं ययौ ॥ २८ ॥  <br>
स गुरुः पूजितस्तेन चाऽऽतिथ्येन मरुत्वता ।  <br>
तमुवाच स्ववृत्तान्तं हृदि शल्यमिवाप्रियम् ॥ २९ ॥  <br>
बृहस्पतिवचः श्रुत्वा रक्तपङ्‌कजलोचनः ।  <br>
तमुवाच महेन्द्रश्च कोपप्रस्फुरिताधरः ॥ ३० ॥  <br>
महेन्द्र उवाच <br>
दूतानां वै सहस्रं च चारकर्मणि गच्छतु ।  <br>
अतीव निपुणं दक्षं तत्त्वप्राप्तिनिमित्तकम् ॥ ३ १ ॥  <br>
यत्रास्ति पातकी चन्द्रो मन्मात्रा तारया सह ।  <br>
गच्छामि तत्र संनद्धः सर्वैर्देवगणैः सह ॥ ३२ ॥  <br>
त्यज चिन्तां महाभाग सर्वं भद्रं भविष्यति ।  <br>
भद्रबीजं दुर्गमिदं कस्य संपद्विपद्विना ॥ ३३ ॥  <br>
इत्युक्त्वा च शुनासीरो दूतानां च सहस्रकम् ।  <br>
तूर्णं प्रस्थापयामास तत्कर्मनिपुणं मुने ॥ ३४ ॥  <br>
ते दूता वै वर्षशतं ययुनिर्जनमेव च ।  <br>
सुदुर्लङ्‍घ्यं च विश्वेषु भ्रमित्वा शक्रमाययुः ॥ ३५ ॥  <br>
चन्द्रं च शुक्रभवने तं प्रपन्नं च विज्वरम् ।  <br>
 दृष्ट्‍वा सतारकं भीतं कथयामासुरीश्वरम् ॥ ३६ ॥  <br>
इति श्रुत्वा शुनासीरो नतवक्त्रो बृहस्पतिम् ।  <br>
उवाच शोकसंतप्तो हदयेन विदूयता ॥ ३७ ॥  <br>
महेन्द्र उवाच <br>
शृणु नाथ प्रवक्ष्यामि परिणामसुखावहम् ।  <br>
भयं त्यज महाभाग सर्वं भद्रं भविष्यति ॥ ३८ ॥  <br>
त्वया नहि जितः शुक्रो न मया दितिनन्दनः ।  <br>
एतदालोच्य चन्द्रश्च जगाम शरणं कविम् ॥ ३९ ॥  <br>
गच्छ शीघ्रं ब्रह्मलोकमस्माभिः सार्धमेव च ।  <br>
ब्रह्मणा सह यास्यामः कैलासे शंकरं वयम् ॥ ४० ॥  <br>
इत्युक्त्वा तु महेन्द्रश्च संतप्तो गुरुणा सह ।  <br>
जगाम ब्रह्मलोकं च सुखदृश्यं निरामयम् ॥ ४१ ॥  <br>
तत्र दृष्ट्‍वा च ब्रह्माणं ननाम गुरुणा सह ।  <br>
प्रोवाच सर्ववृत्तान्तं देवानामीश्वरं परम् ॥ ४२ ॥  <br>
महेन्द्रवचनं श्रुत्वा हसित्वा कमलोद्‌भवः ।  <br>
हितं तथ्यं नीतिसारमुवाच विनयान्वितः ॥ ४३ ॥  <br>
ब्रह्मोवाच <br>
यो ददाति परस्मै च दुःखमेव च सर्वतः ।  <br>
तस्मै ददाति दुःखं च शास्ता कृष्णः सनातनः ॥ ४४ ॥  <br>
अहं स्रष्टा च सृष्टेश्च पाता विष्णुः सनातनः ।  <br>
यथा रुद्रश्च संहर्ता ददाति च शिवं शिवः ॥ ४५ ॥  <br>
निरन्तरं सर्वसाक्षी धर्मो वै सर्वकारणम् ।  <br>
सर्वे देवा विषयिणः कृष्णाज्ञापरिपालकाः ॥ ४६ ॥  <br>
बृहस्पतिरुतथ्यश्च संवर्तश्च जितेन्द्रियः ।  <br>
त्रयश्चाङ्‌गिरसः पुत्रा वेदवेदाङ्‌गपारगाः ॥ ४७ ॥  <br>
संवर्ताय कनिष्ठाय न च किंचिद्‌ददौ गुरुः ।  <br>
स बभूव तपस्वी च कृष्णं ध्यायति चेश्वरम् ॥ ४८ ॥  <br>
मध्यमस्योतथ्यकस्य सतीं भार्यां च गुर्विणीम् ।  <br>
जहार कामतस्तां च भ्रातृजायामकामुकीम् ॥ ४९ ॥  <br>
यो हरेद्‌भ्रातृजायां च कामी कामादकामुकीम् ।  <br>
ब्रह्महत्यासहस्रं च लभते नात्र संशयः ॥ ५० ॥  <br>
स याति कुम्भीपाकं च यावच्चन्द्रदिवाकरौ ।  <br>
भ्रतृजायापहारी च मातृगामो भवेन्नरः ॥ ५१ ॥  <br>
तस्मादुत्तीर्य पापी च विष्ठायां जायते कृमिः ।  <br>
वर्षकोटिसहस्राणि तत्र स्थित्वा च पातकी ॥ ५२ ॥  <br>
ततो भवेन्महापापी वर्षकोटिसहस्रकम् ।  <br>
पुंश्चलियोनिगर्ते च कृमिश्चैव पुरंदर ॥ ५३ ॥  <br>
गृध्रःकोटिसहस्राणि शतजन्मानि कुक्कुरः ।  <br>
भ्रातृजायापहरणाच्छतजन्मानि सूकरः ॥ ५४ ॥  <br>
ददाति यो न दायं च बलिष्ठो दुर्बलाय च ।  <br>
स याति कुम्भीपाकं च यावच्चन्द्रदिवाकरौ ॥ ५५ ॥  <br>
नाऽभुक्तं क्षीयते कर्म कल्पकोटिशतैरपि ।  <br>
अवश्यमेव भोक्तव्यं कृतं कर्म शुभाशुभम् ॥ ५६ ॥  <br>
जगद्‌गुरोः शिवस्यापि गुरुपुत्रो बृहस्पतिः ।  <br>
ज्ञातं करोतु वृत्तान्तमीश्वरं बलिनां वरम् ॥ ५७ ॥  <br>
सर्वे समूहा देवानां संनद्धाश्च सवाहनाः ।  <br>
मध्यस्था मुनयश्चैव सन्तु वै नर्मदातटे ॥ ५८ ॥  <br>
पश्चादहं च यास्यामि पुण्यं तं नर्मदातटम् ।  <br>
गुरुस्तद्‌गुरुपुत्रोऽपि शीघ्रं यातु शिवालयम् ॥ ५९ ॥  <br>
महेन्द्र उवाच <br>
कथं वा वेदकर्तुश्च सिद्धानां योगिनां गुरोः ।  <br>
मृत्युंजयस्य शंभोश्च गुरुपुत्रो बृहस्पतिः ॥ ६० ॥  <br>
अङ्‌गिरास्तव पुत्रश्च तत्पुत्रश्च बृहस्पतिः ।  <br>
त्वत्तो ज्ञानी महादेवः कथं शिष्यो गुरोः पितुः ॥ ६१ ॥  <br>
ब्रह्मोवाच <br>
कथेयमतिगुप्ता च पुराणेषु पुरंदर ।  <br>
इमां पुराप्रवृतिं च कथयामि निशामय ॥ ६२ ॥  <br>
मृतवत्सा कर्मदोषाद्‌भार्या चाङ्‌गिरसः पुरा ।  <br>
व्रतं चकार मद्वाक्यात्कृष्णस्य परमात्मनः ॥ ६३ ॥  <br>
व्रतं पुंसवनं नाम वर्षमेकं चकार सा ।  <br>
सनत्कुमारो भगवान्कारयामास तां व्रतम् ॥ ६४ ॥  <br>
तदाऽऽगत्य च गोलोकात्परमात्मा कृपामयः ।  <br>
स्वेच्छामयं परं ब्रह्म भक्तानुग्रहविग्रहः ॥ ६५ ॥  <br>
सुव्रतां च सलक्ष्मीकां तामुवाच कृपानिधिः ।  <br>
प्रणतां साश्रुनेत्रां च विनीतां च तया स्तुतः ॥ ६६ ॥  <br>
श्रीकृष्ण उवाच <br>
गृहाणेदं व्रतफलं मम तेजः समन्वितम् ।  <br>
भुङ्‌क्ष्व मद्वरतः पुत्रो भविष्यति मदंशतः ॥ ६७ ॥  <br>
पतिर्गुरुश्च देवानां महतां ज्ञानिनां वरः ।  <br>
पुत्रस्ते भविता साध्वि मद्वरेण बृहस्पतिः ॥ ६८ ॥  <br>
मद्वरेण भवेद्यो हि स च मद्वरपुत्रकः ।  <br>
त्वद्‌गर्भे मम पुत्रोऽयं चिरजीवी भविष्यति ॥ ६९ ॥  <br>
वरजो वीर्यजश्चैव क्षेत्रजः पालकस्तथा ।  <br>
विद्यामन्त्रसुतौ चैव गृहीतः सप्तमः सुतः ॥ ७० ॥  <br>
इत्युक्त्वा राधिकानाथः स्वलोकं च जगाम सः ।  <br>
श्रीकृष्णवरपुत्रोऽयं ज्ञानी सुरगुरुः स्वयम् ॥ ७१ ॥  <br>
मृत्युंजयं महाज्ञानं शिवाय प्रददौ पुरा ।  <br>
दिव्यं वर्षत्रिलक्षं च तपश्चक्रे हिमालये ॥ ७२ ॥  <br>
स्वयोगं ज्ञानमखिलं तेजः स्वात्मसमं परम् ।  <br>
स्वशक्तिं विष्णुमायां च स्वांशं वै वाहनं वृषम् ॥ ७३ ॥  <br>
स्वशूलं च स्वकवचं स्वमन्त्रं द्वादशाक्षरम् ।  <br>
कृपामयः स्तुतस्तेन श्रीकृष्णश्च परात्परः ॥ ७४ ॥  <br>
शिवलोके शिवा सा च विष्णुमाया शिवप्रिया ।  <br>
शक्तिर्नारायणस्येयं तेन नारायणी स्मृता ॥ ७५ ॥  <br>
तेजःसु सर्वदेवानां साऽऽविर्भूता सनातनी ।  <br>
जघान दैत्यनिकरं देवेभ्यः प्रददौ पदम् ॥ ७६ ॥  <br>
कल्पान्ते दक्षकन्या च सा मूलप्रकृतिः सती ।  <br>
पितृयज्ञे तनुं त्यक्त्वा योगाद्वै सिद्धयोगिनी ॥ ७७ ॥  <br>
बभूव शैलकन्या सा साध्वी वै भर्तृनिन्दया ।  <br>
कालेन कृष्णतपसा शंकरं प्राप शंकरी ॥ ७८ ॥  <br>
श्रीकृष्णो हि गुरुः शंभोः परमात्मा परात्परः ।  <br>
कृष्णस्य वरपुत्रोऽयं स्वयमेव बृहस्पतिः ॥ ७९ ॥  <br>
अतो हेतोः सुरगुरुर्गुरुपुत्रः शिवस्य च ।  <br>
इत्येवं कथितं सर्वमतिगुह्यं पुरातनम् ॥ ८० ॥  <br>
इति प्रधानसंम्बन्धः श्रुतश्च कथितो मया ।  <br>
पारम्परिकमन्यं च कथयामि निशामय ॥ ८१ ॥  <br>
दुर्वासा गरुडश्चैव शंकरांशः प्रतापवान् ।  <br>
शिष्यौ चाङ्‌गिरसस्तौ द्वौ गुरुपुत्रोऽथवा ततः ॥ ८२ ॥  <br>
प्राणाधिकायां सत्यां च मृतायां दक्षशापतः ।  <br>
स्वज्ञानं स्वं च भगवान्विसस्मार स्वमोहतः ॥ ८३ ॥  <br>
स्मरणं कारयामास कृष्णेन प्रेरितोऽङ्‌गिराः ।  <br>
अतो हेतोर्गुरुश्चैवं मत्सुतः स्याच्छिवस्य सः ॥ ८४ ॥  <br>
शीघ्रं गच्छतु कैलासं स्वयमेव बृहस्पतिः ।  <br>
त्वं गच्छ तत्र संनद्धः सदेवो नर्मदातटम् ॥ ८५ ॥  <br>
इत्युक्त्वा जगतां धाता विरराम च नारद ।  <br>
गुरुर्ययौ च कैलासं मन्हेद्रो नर्मदातटम् ॥ ८६ ॥  <br>
इति श्री ब्रह्मवैवर्तमहापुराणे प्रकृतिखण्डे  <br>
नारदनारायणसंवादे दुर्गोपाख्याने   <br>
बृहस्पतेः कैलासगमनं नामैकोनषष्टितमोऽध्यायः ॥ ५९ ॥  <br>
</p><br>

<p style="text-align:right;margin-right:30px; font-size:1.3em;"><a href="#top">GO TOP</a></p><br><br><br>
</td></tr></table></body></html><br>
<br>
<!--  CHECKED - 13-01-2018  -->
