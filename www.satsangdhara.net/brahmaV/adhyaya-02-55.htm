<html>
<head>
<meta http-equiv="content-type" content="text/html; charset=utf-8">
<title>
ब्रह्मवैवर्तपुराणम्   -  द्वितीयं प्रकृतिखण्डम्   -   पञ्चपञ्चाशत्तमोऽध्यायः  
</title>
<link rel="stylesheet" type="text/css" href="../css/brahmav.css"> 

<a name="top"></a>

</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../upa/intro-upa.htm">प्रस्तावना</a></li>
		<li><a href="../upa/intro-dasho.htm">दशोपनिषदे</a></li>
		<li><a href="../upa/intro-vaishnavo.htm">वैष्णव उपनिषदे</a></li>
		<li><a href="../upa/intro-shaiva.htm">शैव उपनिषदे</a></li>
		<li><a href="../upa/intro-shakta.htm">शाक्त उपनिषदे</a></li>
		<li><a href="../upa/intro-samanya.htm">सामान्य उपनिषदे</a></li>
		<li><a href="../upa/intro-sanyasa.htm">संन्यास उपनिषदे</a></li>
		<li><a href="../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#A7B0EF">

<table width="80%" border="0" align="center" bgcolor="#f8e0d7">
<tr><td> 

<div class="pre">
<a href="adhyaya-02-54.htm">मागील अध्याय</a>
</div>
<div class="nex">
<a href="adhyaya-02-56.htm">पुढचा अध्याय</a>
<br></div><br>

<p class="hdr1">
ब्रह्मवैवर्तपुराणम्</p>
<p class="hdr2">
द्वितीयं प्रकृतिखण्डम्  -  पञ्चपञ्चाशत्तमोऽध्यायः   </p>

<p class="hdr3">
राधोपाख्याने राधापूजास्तोत्रादिकथनम्  - </p><br>

<p class="shl">
पार्वत्युवाच <br>
श्रीकृष्णस्य स्थिते मन्त्रे चान्येषामीश्वरस्य वः ।  <br>
कथं जग्राह राधाया मन्त्रं वै वैष्णवो नृपः ॥ १ ॥  <br>
किं विधानं च किं ध्यानं किं स्तोत्रं कवचं च किम् ।  <br>
कं मन्त्रं च ददौ राज्ञे तां पूजापद्धतिं वद ॥ २ ॥  <br>
महेश्वर उवाच <br>
हे विप्र कं भजामीति प्रश्नं कुर्वति राजनि ।  <br>
शीघ्रं प्राप्नोमि गोलोकं कस्याऽऽराधनतो मुने ॥ ३ ॥  <br>
इत्युक्तवन्तं राजेन्द्रमुवाच ब्राह्मणोत्तमः ।  <br>
तत्सेवया च तल्लोकं प्राप्स्यसे बहुजन्मतः ॥ ४ ॥  <br>
तत्प्राणाधिष्ठातृदेवीं भज राधां परात्पराम् ।  <br>
कृपामयीप्रसादेन शीघ्रं प्राप्नोषि तत्पदम् ॥ ५ ॥  <br>
इत्युक्त्वा राधिकामन्त्रं ददौ तस्मै षडक्षरम् ।  <br>
ॐ राधेति चतुर्थ्यन्तं वह्निजायान्तमेव च ॥ ६ ॥  <br>
प्राणायामं भूतशुद्धिं मन्त्रन्यासं तथैव च ।  <br>
कराङ्‌गन्यासमेवं च ध्यानं सर्वसुदुर्लभम् ॥ ७ ॥  <br>
स्तोत्रं च कवचं तं च शिक्षयामास भक्तितः ।  <br>
राजा तेन क्रमेणैव जजाप परमं मनुम् ॥ ८ ॥  <br>
ध्यानं च सामवेदोक्तं मङ्‌गलानां च मङ्‌गलम् ।  <br>
कृष्णस्तां पूजयामास पुरा ध्यानेन येन च ॥ ९ ॥  <br>
श्वेतचम्पकवर्णाभां कोटिचन्द्रसमप्रभाम् ।  <br>
शरत्पार्वणचन्द्रास्यां शरत्पङ्‌कजलोचनाम् ॥ १० ॥  <br>
सुश्रोणीं सुनितम्बां च पक्वबिम्बाधरां वराम् ।  <br>
मुक्तापङ्‌क्तिप्रतिनिधिदन्तपङ्‌क्तिमनोहराम् ॥ ११ ॥  <br>
ईषद्धास्यप्रसन्नास्यां भक्तानुग्रहकारिकाम् ।  <br>
वह्निशुद्धांशुकाधानां रत्‍नमालाविभूषिताम् ॥ १२ ॥  <br>
रत्‍नकेयूरवलयां रत्‍नमञ्जीररञ्जिताम् ।  <br>
रत्‍नकुण्डलयुग्मेन विचित्रेण विराजिताम् ॥ १३ ॥  <br>
सूर्यप्रभाप्रतिकृतिगण्डस्थलविराजिताम् ।  <br>
अमूल्यरत्‍नखचितग्रैवेयकविभूषिताम् ॥ १४ ॥  <br>
सद्‌रत्‍नसारखचितकिरीटमुकुटोज्ज्वलाम् ।  <br>
रत्‍नाङ्‌गुलीयसंयुक्तां रत्‍नपाशकशोभिताम् ॥ १५ ॥  <br>
बिभ्रतीं कबरीभारं मालतीमाल्यशोभितम् ।  <br>
रूपाधिष्ठातृदेवीं च मत्तवारणगामिनीम् ॥ १६ ॥  <br>
गोपीभिः सुप्रियाभिश्च सेवितां श्वेतचामरैः ।  <br>
कस्तूरीबिन्दुभिः सार्घमधश्चन्दनबिन्दुना ॥ १७ ॥  <br>
सिन्दूरबिन्दुना चारुसीमन्ताधःस्थलोज्ज्वलाम् ।  <br>
नित्यं सुपूजिता भक्त्या कृष्णेन परमात्मना ॥ १८ ॥  <br>
कृष्णसौभाग्यसंयुक्तां कृष्णप्राणाधिकां वराम् ।  <br>
कृष्णप्राणाधिदेवीं च निर्गुणां च परात्पराम् ॥ १९ ॥  <br>
महाविष्णुविधात्रीं च प्रदात्रीं सर्वसंपदाम् ।  <br>
कृष्णभक्तिप्रदां शान्तां मूलप्रकृतिमीश्वरीम् ॥ २० ॥  <br>
वैष्णवीं विष्णुमायां च कृष्णप्रेममयीं शुभाम् ।  <br>
रासमण्डलमध्यस्थां रत्‍नसिंहासनस्थिताम् ॥ २१ ॥  <br>
रासे रासेश्वरयुतां राधां रासेश्वरीं भजे ॥ २२ ॥  <br>
ध्यात्वा पुष्पं मूर्ध्नि दत्त्वा पुनर्ध्यायेज्जगत्प्रसूम् ।  <br>
दद्यात्पुष्पं पुनर्ध्यात्वा चोपचाराणि षोडश ॥ २३ ॥  <br>
आसनं वसनं पाद्यमर्घ्यं गन्धानुलेपनम् ।  <br>
धूपं दीपं सुपुष्पं च स्नानीयं रत्‍नभूषणम् ॥ २४ ॥  <br>
नानाप्रकारनैवेद्यं ताम्बूलं वासितं जलम् ।  <br>
मधुपर्कं रत्‍नतल्पमुपचाराणि षोडश ॥ २५ ॥  <br>
प्रत्येकं वेदमन्त्रेण दत्तं भक्त्या च भूभृता ।  <br>
मन्त्रांश्चश्रूयतां दुर्गे वेदोक्तान्सर्वसंमतान् ॥ २६ ॥  <br>
रत्‍नसारविकारं च निर्मितं विश्वकर्मणा ।  <br>
वरं सिंहासनं रम्यं राधे पूजासु गृह्यताम् ॥ २७ ॥  <br>
अमूल्यरत्‍नखचितममूल्यं सूक्ष्ममेव च ।  <br>
वह्निशुद्धं निर्मलं च वसनं देवि गृह्यताम् ॥ २८ ॥  <br>
सद्‌रत्‍नसारपात्रस्थं सर्वतीर्थोदकं शुभम् ।  <br>
पादप्रक्षालनार्थं च राधे पाद्यं च गृह्यताम् ॥ २९ ॥  <br>
दक्षिणावर्तशङ्खस्थं सदूर्वापुष्पचन्दनम् ।  <br>
पूतं युक्तं तीर्थतोये राधेऽर्घ्यं प्रतिगृह्यताम् ॥ ३० ॥  <br>
पार्थिवद्रव्यसंभूतमतीव सुरभीकृतम् ।  <br>
मङ्‌गलार्हं पवित्रं च राधे गन्धं गृहाण मे ॥ ३१ ॥  <br>
श्रीखण्डचूर्णं सुस्निग्धं कस्तूरीकुङ्‌कुमान्वितम् ।  <br>
सुगन्धयुक्तं देवेशि गृह्यतामनुलेपनम् ॥ ३२ ॥  <br>
वृक्षनिर्याससंयुक्तं पार्थिवद्रव्यसंयुतम् ।  <br>
अग्निखण्डशिखाजातं धूपं देवि गृहाण मे ॥ ३३ ॥  <br>
अन्धकारे भयहरममूल्यमणिशोभितम् ।  <br>
रत्‍नप्रदीपं शोभाढ्यं गृहाण परमेश्वरि ॥ ३४ ॥  <br>
पारिजातप्रसूनं च गन्धचन्दनचर्चितम् ।  <br>
अतीव शोभनं रम्यं गृह्यतां परमेश्वरि ॥ ३५ ॥  <br>
सुगन्धामलकीचूर्णं सुस्निग्धं सुमनोहरम् ।  <br>
विष्णुतैलसमायुक्तं स्नानीयं देवि गृह्यताम् ॥ ३६ ॥  <br>
अमूल्यरत्‍नखचितं केयूरवलयादिकम् ।  <br>
शश्वत्सुशोभनं राधे गृह्यतां भूषणं मम ॥ ३७ ॥  <br>
कालदेशोद्‌भवं पक्वफलं वै लड्डुकादिम् ।  <br>
परमान्नं च मिष्टान्नं नैवेद्यं देवि गृह्यताम् ॥ ३८ ॥  <br>
ताम्बूलं च वरं रम्यं कर्पूरादिसुवासितम् ।  <br>
सर्वभोगाधिकं स्वादु ताम्बूलं देवि गृहताम् ॥ ३९ ॥  <br>
अशनं रत्‍नपात्रस्थं सुस्वादु सुमनोहरम् ।  <br>
मया निवेदितं भक्त्या गृह्यतां परमेश्वरि ॥ ४० ॥  <br>
रत्‍नेन्द्रसारखचितं वह्निशुद्धांशुकान्वितम् ।  <br>
पुष्पचन्दनचर्चाढ्यं पर्यङ्‌कं देवि गृह्यताम् ॥ ४१ ॥  <br>
एवं संपूज्य देवीं तां दद्यात्पुष्पाञ्जलित्रयम् ।  <br>
यत्‍नेन पूजयेद्‌देवीं नायिकाश्च व्रते व्रती ॥ ४२ ॥  <br>
प्रागादिक्रमयोगेन दक्षिणावर्ततः प्रिये ।  <br>
भक्त्या पञ्चोपचारेण सुप्रियाः परिचारिकाः ॥ ४३ ॥  <br>
मालावतीं पूर्वकोणे वह्निकोणे च माधवीम् ।  <br>
दक्षिणे रत्‍नमालां च सुशीलां नैर्ऋते सतीम् ॥ ४४ ॥  <br>
पश्चिमे वै शशिकलां पारिजातां च मारुते ।  <br>
पद्मावतीमुत्तरे चाथैशान्यां सुन्दरीं तथा ॥ ४५ ॥  <br>
यूथिकामालतीपद्ममाला दद्याद्‌व्रते व्रती ।  <br>
परीहारं च कुरुते सामवेदोक्तमेव च ॥ ४६ ॥  <br>
त्वं देवि जगतां माता विष्णुमाया सनातनी ।  <br>
कृष्णप्राणाधिदेवी च कृष्णप्राणाधिका शुभा ॥ ४७ ॥  <br>
कृष्णप्रेममयी शक्तिः कृष्णे सौभाग्यरूपिणी ।  <br>
कृष्णभक्तिप्रदे राधे नमस्ते मङ्‌गलप्रदे ॥ ४८ ॥  <br>
अद्य मे सफलं जन्म जीवनं सार्थकं मम ।  <br>
पूजिताऽसि मया सा च या श्रीकृष्णेन पूजिता ॥ ४९ ॥  <br>
कृष्णवक्षसि या राधा सर्वसौभाग्यसंयुता ।  <br>
रासे रासेश्वरीरूपा वृन्दा वृन्दावने वने ॥ ५० ॥  <br>
कृष्णप्रिया च गोलोके तुलसीकानने तुला ।  <br>
चम्पावती कृष्णसङ्‌गे क्रीडा चम्पकानने ॥ ५१ ॥  <br>
मुचन्द्रावली चन्द्रवने शतशृङ्‌गे सतीति च ।  <br>
विरजादर्पहन्त्री च विरजातटकानने ॥ ५२ ॥  <br>
पद्मावती पद्मवने कृष्णा कृष्णसरोवरे ।  <br>
भद्रा कुञ्जकुटीरे च काम्या वै काम्यके वने ॥ ५३ ॥  <br>
वैकुण्ठे च महालक्ष्मीर्वाणी नारायणोरसि ।  <br>
क्षीरोदे सिन्धुकन्या च मर्त्ये लक्ष्मीर्हरिप्रिया ॥ ५४ ॥  <br>
सर्वस्वर्गे स्वर्गलक्ष्मीर्देवदुःखविनाशिनी ।  <br>
सनातनी विष्णुमाया दुर्गा शंकरवक्षसि ॥ ५५ ॥  <br>
सावित्री वेदमाता च कलया ब्रह्मवक्षसि ।  <br>
कलया धर्मपत्‍नी त्वं नरनारायणप्रभोः ॥ ५६ ॥  <br>
कलया तुलसी त्वं च गङ्‌गा भुवनपावनी ।  <br>
लोमकूपोद्‌भवा गोप्यः कलांशा रोहिणी रतिः ॥ ५७ ॥  <br>
कलाकलांशरूपा च शतरूपा शची दितिः ।  <br>
अदितिर्देवमाता च त्वत्कलांशा हरिप्रिया ॥ ५८ ॥  <br>
देव्यश्च मुनिपत्‍न्यश्च त्वत्कलाकलया शुभे ।  <br>
कृष्णभक्तिं कृष्णदास्यं देहि मे कृष्णपूजिते ॥ ५९ ॥  <br>
एवं कृत्वा परीहारं स्तुत्वा च कवचं पठेत् ।  <br>
पुरा कृतं स्तोत्रमेतद्‌भक्तिदास्यप्रदं शुभम् ॥ ६० ॥  <br>
एवं नित्यं पूजयेद्यो विष्णुतुल्यः स भारते ।  <br>
जीवन्मुक्तश्च पूतश्च गोलोकं याति निश्चितम् ॥ ६१ ॥  <br>
कार्तिके पूर्णिमायां च राधां यः पूजयेच्छिवे ।  <br>
एवं क्रमेण प्रत्यब्दं राजसूयफलं लभेत् ॥ ६२ ॥  <br>
परमैश्वर्ययुक्तः स्यादिह लोके स पुण्यवान् ।  <br>
सर्वपापाद्विनिर्मुक्तो यात्यन्ते विष्णुमन्दिरम् ॥ ६३ ॥  <br>
आदावेवं क्रमेणैव रासे वृन्दावने वने ।  <br>
स्तुता सा पूजिता राधा श्रीकृष्णेन पुरा सती ॥ ६४ ॥  <br>
संपूजिता द्वितीये च धात्रा त्वेवं क्रमेण च ।  <br>
त्वद्वरेण च संप्राप्य विधाता वेदमातरम् ॥ ६५ ॥  <br>
नारायणो महालक्ष्मीं प्राप संपूज्य भारतीम् ।  <br>
गङ्‌गां च तुलसीं चैव परां भुवनपावनीम् ॥ ६६ ॥   <br>
विष्णुः क्षीरोदशायी च प्राप सिन्धुसुतां तथा ।  <br>
मृतायां दक्षकन्यायां मया कृष्णाज्ञया पुरा ॥ ६७ ॥  <br>
त्वमेव दुर्गा संप्राप्ता पूजिता पुष्करे च सा ।  <br>
अदितिं कश्यपः प्राप चन्द्रः संप्राप रोहिणीम् ॥ ६८ ॥  <br>
कामो रतिं च संप्राप धर्मो मूर्तिं पतिव्रताम् ।  <br>
देवाश्च मुनयश्चैव या संपूज्य पतिव्रताम् ॥ ६९ ॥  <br>
संप्रापुर्यद्वरेणैव धर्मकामार्थमोक्षकम् ।  <br>
एवं पूजाविधानं च कथितं च स्तवं शृणु ॥ ७० ॥  <br>
महेश्वर उवाच <br>
एकदा मानिनी राधा बभूवागोचरा प्रभोः ।  <br>
संसक्तस्य तुलस्यां च गोप्या च तुलसीवने ॥ ७१ ॥  <br>
सा संहृत्य स्वमूर्तीश्च कलाःसर्वाश्च लीलया ।  <br>
सर्वे बभूवुर्देवाश्च ब्रह्मविष्णुशिवादयः ॥ ७२ ॥  <br>
भ्रष्टैश्वर्याश्च निःश्रीका भार्याहीना ह्युपद्रुताः ।  <br>
ते च सर्वे समालोच्य श्रीकृष्णं शरणं ययुः ॥ ७३ ॥  <br>
तेषां स्तोत्रेण संतुष्टः स्नात्वा संपूज्य तां शुचिः ।  <br>
तुष्टावपरमात्मा स सर्वेषां राधिकां सतीम् ॥ ७४ ॥  <br>
श्रीकृष्ण उवाच <br>
एवमेव प्रितोऽहं ते प्रमोदश्चैव ते मयि ।  <br>
सुव्यक्तमद्य कापट्यवचनं ते वरानने ॥ ७५ ॥  <br>
हे कृष्ण त्वं मम प्राणा जीवात्मेति च संततम् ।  <br>
यद्‌ब्रूहि नित्यं प्रेम्णा त्वं साप्रतं तत्कुतो गतम् ॥ ७६ ॥   <br>
तस्मात्सर्वमलीकं ते वचनं जगदम्बिके ।  <br>
क्षुरधारं च हृदयं स्त्रीजातीनां च सर्वतः ॥ ७७ ॥  <br>
अस्माकं वचनं सत्यं यद्‌ब्रवीमि च तद्ध्रुवम् ।  <br>
पञ्चप्राणाधिदेवी त्वं राधा प्राणाधिकेति मे ॥ ७८ ॥  <br>
शक्तो न रक्षितुं त्वां च यान्ति प्राणास्त्वया विना ।  <br>
विनाऽधिष्ठात्रुदेवी च को वा कुत्र च जीवति ॥ ७९ ॥  <br>
महाविष्णोश्च माता त्वं मूलप्रकृतिरीश्वरी ।  <br>
सगुणा त्वं च कलया निर्गुणा स्वयमेव तु ॥ ८० ॥  <br>
ज्योतीरूपा निराकारा भक्तानुग्रहविग्रहा ।  <br>
भक्तानां रुचिवैचित्र्यान्नानामूर्तीश्च विश्वतो ॥ ८१ ॥  <br>
महालक्ष्मीश्च वैकुण्ठे भारती च गिरां प्रसूः ।  <br>
पुण्यक्षेत्रे भारते च सती त्वं पार्वती तथा ॥ ८२ ॥  <br>
तुलसी पुण्यरूपा च गङ्‌गा भुवनपावनी ।  <br>
ब्रह्मलोके च सावित्री कलया त्वं वसुंधरा ॥ ८३ ॥  <br>
गोलोके राधिका त्वं च सर्वगोपालकेश्वरी ।  <br>
त्वया विनाऽहं निर्जीवो ह्यशक्तः सर्वकर्मसु ॥ ८४ ॥  <br>
शिवः शक्तस्त्वया शक्त्या शवाकारस्त्वया विना ।  <br>
वेदकर्ता स्वयं ब्रह्मा वेदमात्रा त्वया सह ॥ ८५ ॥  <br>
नारायणस्त्वया लक्ष्म्या जगत्पाता जगत्पतिः ।  <br>
फलं ददाति यज्ञश्च त्वया दक्षिणया सह ॥ ८६ ॥  <br>
बिभर्ति सृष्टिं शेषश्च त्वां कृत्वा मस्तके भुवम् ।  <br>
बिभर्ति गङ्‌गारूपां त्वां मूर्ध्नि गङ्‌गाधरः शिवः ॥ ८७ ॥  <br>
शक्तिमच्च जगत्सर्वं शवरूपं त्वया विना ।  <br>
वक्ता सर्वस्त्वया वाण्या मृतो मूकस्त्वयाविना ॥ ८८ ॥  <br>
यथा मृदा घटं कर्तुं कुलालः शक्तिमान्सदा ।  <br>
सृष्टिं स्रष्टुं तथाऽहं च प्रकृत्या च त्वया सह ॥ ८९ ॥  <br>
त्वया विना जडश्चाहं सर्वत्र च न शक्तिमान् ।  <br>
सर्वशक्तिस्वरूपा त्वं त्वमागच्छममान्तिकम् ॥ ९० ॥  <br>
वह्नौ त्वं दाहिका शक्तिर्नाग्निः शक्तस्त्वया विना ।  <br>
शोभास्वरूपा चन्द्रे त्वं त्वां विना न स सुन्दरः ॥ ९१ ॥  <br>
प्रभारूपा हि सूर्ये त्वं त्वां विना न सभानुमान् ।  <br>
न कामः कामिनीबन्धुस्त्वया रत्या विना प्रिये ॥ ९२ ॥  <br>
इत्येवं स्तवनं कृत्वा तां संप्राप जगत्प्रभुः ।  <br>
देवा बभूवुः सश्रीकाः सभार्याः शक्तिसंयुताः ॥ ९३ ॥  <br>
सस्त्रीकं च जगत्सर्वं समभूच्छैलकन्यके ।  <br>
गोपीपूर्णश्च गोलोको ह्यभवत्तत्प्रसादतः ॥ ९४ ॥  <br>
राजा जगाम गोलोकमिति स्तुत्वा हरिप्रियाम् ।  <br>
श्रीकृष्णेन कृतं स्तोत्रं राधाया यः पठेन्नरः ॥ ९५ ॥  <br>
कृष्णभक्तिं च तद्‌दास्यं संप्राप्नोति न संशयः ।  <br>
स्त्रीविच्छेदे यः शृणोति मासमेकमिदं शुचिः ॥ ९६ ॥  <br>
अचिराल्लभते भार्यां सुशीलां सुन्दरीं सतीम् ।  <br>
भार्याहीनो भाग्यहीनो वर्षमेकं शृणोति यः ॥ ९७ ॥  <br>
अचिराल्लभते भार्यां सुशीलां सुन्दरीं सतीम् ।  <br>
पुरा मया च त्वं प्राप्ता स्तोत्रेणानेन पार्वति ॥ ९८ ॥  <br>
मृतायां दक्षकन्यायामाज्ञया परमात्मनः ।  <br>
स्तोत्रेणानेन संप्राप्ता सावित्री ब्रह्मणा पुरा ॥ ९९ ॥  <br>
पुरा दुर्वाससः शापान्निःश्रीके देवतागणे ।  <br>
स्तोत्रेणानेन देवैस्तैः संप्राप्ता श्रीः सुदुर्लभा ॥ १०० ॥  <br>
शृणोति वर्षमेकं च पुत्रार्थी लभते सुतम् ।  <br>
महाव्याधी रोगमुक्तो भवेत्स्तोत्रप्रसादतः ॥ १०१ ॥  <br>
कार्तिके पूर्णिमायां तु तां संपूज्य पठेत्तु यः ।  <br>
अचलां श्रियमाप्नोति राजसूयफलं लभेत् ॥ १०२ ॥  <br>
नारीशृणोति चेत्स्तोत्रं स्वामिसौभाग्यसंयुता ।  <br>
भक्त्याशृणोति यः स्तोत्रं बन्धनान्मुच्यते ध्रुवम् ॥ १०३ ॥  <br>
नित्यं पठति यो भक्त्या राधां संपूज्य भक्तितः ।  <br>
स प्रयाति च गोलोकं निर्मुक्तो भवबन्धनात् ॥ १०४ ॥  <br>
इति श्री ब्रह्मवैवर्तमहापुराणे प्रकृतिखण्डे  <br>
नारदनारायणसंवादे हरगौरीसंवादे  <br>
राधोपाख्याने राधापूजास्तोत्रादिकथनं  <br>
नाम पञ्चपञ्चाशत्तमोऽध्यायः ॥ ५५ ॥  <br>
</p><br>

<p style="text-align:right;margin-right:30px; font-size:1.3em;"><a href="#top">GO TOP</a></p><br><br><br>
</td></tr></table></body></html><br>
<br>
<!--  CHECKED - 13-01-2018  -->
