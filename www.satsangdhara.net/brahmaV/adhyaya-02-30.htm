<html>
<head>
<meta http-equiv="content-type" content="text/html; charset=utf-8">
<title>
ब्रह्मवैवर्तपुराणम्   -  द्वितीयं प्रकृतिखण्डम्   -   त्रिंशोऽध्यायः 
</title>
<link rel="stylesheet" type="text/css" href="../css/brahmav.css"> 

<a name="top"></a>

</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../upa/intro-upa.htm">प्रस्तावना</a></li>
		<li><a href="../upa/intro-dasho.htm">दशोपनिषदे</a></li>
		<li><a href="../upa/intro-vaishnavo.htm">वैष्णव उपनिषदे</a></li>
		<li><a href="../upa/intro-shaiva.htm">शैव उपनिषदे</a></li>
		<li><a href="../upa/intro-shakta.htm">शाक्त उपनिषदे</a></li>
		<li><a href="../upa/intro-samanya.htm">सामान्य उपनिषदे</a></li>
		<li><a href="../upa/intro-sanyasa.htm">संन्यास उपनिषदे</a></li>
		<li><a href="../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#A7B0EF">

<table width="80%" border="0" align="center" bgcolor="#f8e0d7">
<tr><td> 

<div class="pre">
<a href="adhyaya-02-29.htm">मागील अध्याय</a>
</div>
<div class="nex">
<a href="adhyaya-02-31.htm">पुढचा अध्याय</a>
<br></div><br>

<p class="hdr1">
ब्रह्मवैवर्तपुराणम्</p>
<p class="hdr2">
द्वितीयं प्रकृतिखण्डम्  -  त्रिंशोऽध्यायः </p>

<p class="hdr3">
सावित्र्युपाख्याने यमसावित्रीसंवादे कर्मविपाके पापिनरकनिरूपणं<br>
शिवप्राशस्त्यं बह्महत्यादिपदार्थपरिभाषानिरूपणम्   - </p><br>

<p class="shl">
यम उवाच<br>
हरिसेवारतः शुद्धो योगी सिद्धो व्रती सति । <br>
तपस्वी ब्रह्मचारी च न याति नरकं यतिः ॥ १ ॥ <br>
कटुवाचा बान्धवांश्च खेलत्वेन च यो नरः । <br>
दग्धान्करोति बलवान्वह्निकुण्डं प्रयाति सः ॥ २ ॥ <br>
गात्रलोमप्रमाणाब्दं तत्र स्थित्वा हुताशने । <br>
पशुयोनिमवाप्नोति रौद्रे दग्धस्त्रिजन्मनि ॥ ३ ॥ <br>
ब्राह्मणं तृषितं तप्तं क्षुधितं गृहमागतम् । <br>
न भोजयति यो मूढस्तप्तकुण्डं प्रयाति सः ॥ ४ ॥ <br>
तत्र लोमप्रमाणाब्दं स्थित्वा तत्र च दुःखितः । <br>
तप्तस्थले वह्निकुण्डे पक्षी च सप्तजन्मसु ॥ ५ ॥ <br>
रविवारार्कसंक्रान्त्याममायां श्राद्धवासरे । <br>
वस्त्राणां क्षारसंयोगं करोति यो हि मानवः ॥ ६ ॥ <br>
स याति क्षारकुण्डं च सूत्रमानाब्दमेव च । <br>
स व्रजेद्‌राजको योनिं सप्तजन्मसु भारते ॥ ७ ॥ <br>
स्वदत्तां परदत्तां वा ब्रह्मवृत्तिं हरेत्तु यः । <br>
यो हरेद्‌भारते वर्षे विट्कुण्डं च प्रयाति सः ॥ ८ ॥ <br>
षष्टिवर्षसहस्राणि विड्भोजी तत्र तिष्ठति । <br>
षष्टिवर्षसहस्राणि विट्कृमिश्च पुनर्भुवि ॥ ९ ॥ <br>
परकीयतडागे च तडागं यः करोति च । <br>
उत्सृजेद्‌दैवदोषेण मूत्रकुण्डं प्रयाति सः ॥ १० ॥ <br>
तद्‌रेणुभानवर्षं च तद्‌भोजी तत्र तिष्ठति । <br>
भारते गोधिका चैव स भवेत्सप्तजन्मसु ॥ ११ ॥ <br>
एकाकी मिष्टमश्नाति श्लेष्मकुण्डं प्रयाति सः । <br>
पूर्णमब्दशतं चैव तद्‌भोजी तत्र तिष्ठति ॥ १२ ॥ <br>
पूर्णमब्दशतं चैव स प्रेतो भारते भवेत् । <br>
श्लेष्ममूत्रगरं चैव तद्‌भोजी तत्र तिष्ठति ॥ १३ ॥ <br>
पितरं मातरं चैव गुरुं भार्यां सुतं सुताम् । <br>
यो न पुष्णात्यनाथं च गरकुण्डं प्रयाति सः ॥ १४ ॥ <br>
पूर्णमब्दसहस्रं च तद्‌भोजी तत्र तिष्ठति । <br>
ततो व्रजेद्‌भूतयोनिं शतवर्षं ततः शुचिः ॥ १५ ॥ <br>
दृष्ट्‍वाऽतिथिं वक्रचक्षुः करोति यो हि मानवः । <br>
पितृदेवास्तस्य जलं न गृह्णन्ति च पापिनः ॥ १६ ॥ <br>
यानि कानि च पापानि ब्रह्महत्यादिकानि च । <br>
इहैव लभते चान्ते दूषिकाकुण्डमाव्रजेत् ॥ १७ ॥ <br>
पूर्णमब्दशतं चैव तद्‌भोजी तत्र तिष्ठति । <br>
ततो नरो भवेद्‌भूमौ दरिद्रः सप्तजन्मसु ॥ १८ ॥ <br>
दत्त्वा द्रव्यं च विप्राय चान्यस्मै दीयते यदि । <br>
स तिष्ठति वसाकुण्डे तद्‌भोजी शतवत्सरम् ॥ १९ ॥ <br>
ततो भवेत्स चण्डालस्त्रिजन्मनि ततः शुचिः । <br>
कृकलासो भवेत्सोऽपि भारते सप्तजन्मसु । <br>
ततो भवेन्मानवश्च दरिद्रोऽल्पायुरेव च ॥ २० ॥ <br>
पुमांसं कामिनी वाऽपि कामिनी वा पुमानथ । <br>
यः शुक्रं पाययत्येव शुक्रकुण्डं प्रयाति सः ॥ २१ ॥ <br>
पूर्णमब्दशतं चैव तद्‌भोजी तत्र तिष्ठति । <br>
योनिकृमिः शताब्दं च भवेद्‌भुवि ततः शुचिः ॥ २२ ॥ <br>
संताड्य चगुरुं विप्रं रक्तपातं च कारयेत् । <br>
स च तिष्ठत्यसृक्कुण्डे तद्‌भोजी शतवत्सरम् ॥ २३ ॥ <br>
ततो भवेद्‌व्याधजन्म सप्तजन्मसु भारते । <br>
ततः शुद्धिमवाप्नोति मानवश्च क्रमेण च ॥ २४ ॥ <br>
अश्रु स्रवन्तं गायन्तं भक्तं दृष्टा च गद्‌गदम् । <br>
श्रीकृष्णगुणसंगीते हसत्येव हि यो नरः ॥ २५ ॥ <br>
स वसेदश्रुकुण्डे च तद्‌भोजी शतवत्सरम् । <br>
ततो भवेत्स चण्डालो त्रिजन्मनि ततः शुचिः ॥ २६ ॥ <br>
करोति खलतां शश्वदशुद्धहृदयो नरः । <br>
कुण्डं गात्रमलानां च स च याति दशाब्दकम् ॥ २७ ॥ <br>
ततः स गार्दभीं योनिमवाप्नोति त्रिजन्मनि । <br>
त्रिजन्मनि च शार्गालीं ततः शुद्धो भवेद्ध्रुवम् ॥ २८ ॥ <br>
बधिरं यो सहत्येव निन्दत्येव हि मानवः । <br>
स वसेत् कर्णविट्कुण्डे तद्‌भोजी शतवत्सरम् ॥ २९ ॥ <br>
ततो भवेत्स बधिरो दरिद्रः सप्तजन्मसु । <br>
सप्तजन्मस्वङ्‍गहीनस्ततः शुद्धिं लभेद्ध्रुवम् ॥ ३० ॥ <br>
लोभात्स्वपालनार्थाय जीविनं हन्ति यो नरः । <br>
मज्जाकुण्डे वसेत्सोऽपि तद्‌भोजी लक्षवर्षकम् ॥ ३१ ॥ <br>
ततोभवेत्स शशको मीनश्च सप्तजन्मसु । <br>
एणादयश्च कर्मभ्यस्ततः शुद्धिं लभेद्ध्रुवम् ॥ ३२ ॥ <br>
स्वकन्यापालनं कृत्वा विक्रीणाति हि यो नरः । <br>
अर्थलोभान्महामूढो मांसकुण्डं प्रयाति सः ॥ ३३ ॥ <br>
कन्यालोमप्रमाणाब्दं तद्‌भोजी तत्र तिष्ठति । <br>
तं च कुण्डे प्रहारं च करोति यमकिङ्‌करः ॥ ३४ ॥ <br>
मांसभारं मूर्ध्नि कृत्वा रक्तधारां लिहेत्क्षुधा । <br>
ततो हि भारते पापी कन्याविट्सु कृमिर्भवेत् ॥ ३५ ॥ <br>
षष्टिवर्षसहस्राणि व्याधश्च सप्तजन्मसु । <br>
त्रिजन्मनि वराहश्च कुक्कुरः सप्तजन्मसु ॥ ३६ ॥ <br>
सप्तजन्मसु मण्डूको जलौकाः सप्तजन्मसु । <br>
सप्तजन्मसु काकश्च ततः शुद्धिं लभेद्ध्रुवम् ॥ ३७ ॥ <br>
व्रतानामुपवासानां श्राद्धादीनां च संयमे । <br>
न करोति क्षौरकर्म सोऽशुचिः सर्वकर्मसु ॥ ३८ ॥ <br>
स च तिष्ठति कुण्डेषु नखादीनां च सुन्दरि । <br>
तदेव दिनमानाब्दं तद्‌भोजी दण्डताडितः ॥ ३९ ॥ <br>
सकेशं पार्थिवं लिङ्‌गं यो वाऽर्चयति भारते । <br>
स तिष्ठति केशकुण्डे मृद्रेणुमानवर्षकम् ॥ ४० ॥ <br>
तदन्ते यावनीं योनिं प्रयाति हरकोपतः । <br>
शताब्दाच्छुद्धिमाप्नोति स्वकुलं लभते ध्रुवम् ॥ ४१ ॥ <br>
पितृणां यो विष्णुपदे पिण्डं नैव ददाति च । <br>
स तिष्ठत्यस्थिकुण्डे च स्वलोमाब्दं महोल्बणे ॥ ४२ ॥ <br>
ततः स्वयोनिं संप्राप्य खञ्जः सप्तसु जन्मसु । <br>
भवेन्महादरिद्रश्च ततः शुद्धो हि दण्डतः ॥ ४३ ॥ <br>
यः सेवते महामूढो गुर्विणीं च स्वकामिनीम् । <br>
प्रतप्तताम्रकुण्डे च शतवर्षं स तिष्ठति ॥ ४४ ॥ <br>
अवीरान्नं च यो भुञ्जते ऋतुस्नातान्नमेव च । <br>
लौहकुण्डे शताब्दं च स च तिष्ठति तप्तके ॥ ४५ ॥ <br>
स व्रजेद्‌राजकीं योनिं कर्मकारीं च सप्तसु । <br>
महाव्रणी दरिद्रश्च ततः शुद्धो भवेन्नरः ॥ ४६ ॥ <br>
यो हि घर्माक्तहस्तेन देवद्रव्यमुपस्पृशेत् । <br>
शतवर्षप्रमाणं च घर्मकुण्डे स तिष्ठति ॥ ४७ ॥ <br>
यः शूद्रेणाभ्यनुज्ञातो भुङ्‍क्ते शूद्रान्नमेव च । <br>
स च तप्तसुराकुण्डे शताब्दं तिष्ठति द्विजः ॥ ४८ ॥ <br>
ततो भवेच्छूद्रयाजी ब्राह्मणः सप्तजन्मसु । <br>
शूद्रश्राद्धान्नभोजी च ततः शुद्धो भवेद्ध्रुवम् ॥ ४९ ॥ <br>
वाग्दुष्टा कटुवाचा या ताडयेत्स्वामिनं सदा । <br>
तीक्ष्णकण्टककुण्डे सा तद्‌भोजी तत्र तिष्ठति ॥ ५० ॥ <br>
ताडिता यमदूतेन दण्डेन च चतुर्युगम् । <br>
तत उच्चैःश्रवाः सप्तजन्मस्वेव ततः शुचिः ॥ ५१ ॥ <br>
विषेण जीविनं हन्ति निर्दयो यो हि पामरः । <br>
विषकुण्डे च तद्‌भोजी सहस्राब्दं च तिष्ठति ॥ ५२ ॥ <br>
ततो भवेन्नृघाती च व्रणी स्यात्सप्तजन्मसु । <br>
सप्तजन्मसु कुष्ठी च ततः शुद्धो भवेद्ध्रुवम् ॥ ५३ ॥ <br>
दण्डेन ताडयेद्यो हि वृषं च वृषवाहकः । <br>
भृत्यद्वारा स्वतन्त्रो वा पुण्यक्षेत्रे च भारते ॥ ५४ ॥ <br>
प्रतप्ततैलकुण्डे च स तिष्ठति चतुर्युगम् । <br>
गवां लोमप्रमाणाब्दं वृषो भवति तत्परम् ॥ ५५ ॥ <br>
दन्तेन हन्ति जीवं यो लौहेन बडिशेन वा । <br>
दन्तकुण्डे वसेत्सोऽपि वर्षाणामयुतं सति ॥ ५६ ॥ <br>
ततः स्वयोनिं संप्राप्य चोदरव्याधिसंयुतः । <br>
क्लिष्टेन जन्मनैकेन ततः शुद्धो भवेन्नरः ॥ ५७ ॥ <br>
यो भुङ्क्ते च वृथा मांसं मत्स्यभोजी च ब्राह्मणः । <br>
हरेरनैवेद्यभोजी कृमिकुण्डं प्रयाति सः ॥ ५८ ॥ <br>
स्वलोममानवर्षं च तद्‌भोजी तत्र तिष्ठति । <br>
ततो भवेन्म्लेच्छजातिस्त्रिजन्मनि ततः शुचिः ॥ ५९ ॥ <br>
ब्राह्मणः शूद्रयाजी यः शूद्रश्राद्धान्नभोजकः । <br>
शूद्राणां शवदाही च पूयकुण्डं व्रजेद् ध्रुवम् ॥ ६० ॥ <br>
यावल्लोमप्रमाणाब्दं यजमानस्य सुव्रते । <br>
ताडितो यमदूतेन तद्‌भोजी तत्र तिष्ठति ॥ ६१ ॥ <br>
ततो भारतमागत्य स शूद्रः सप्तजन्मसु । <br>
महाशूलो दरिद्रश्च ततः शुद्धः पुनर्द्विजः ॥ ६२ ॥ <br>
लघुं क्रूरं महान्तं वा सर्पं हन्ति च यो नरः । <br>
स्वात्मलोमप्रमाणाब्दं सर्पकुण्डं प्रयाति सः ॥ ६३ ॥ <br>
सर्पेण भक्षितः सोऽपि यमदूतेन ताडिता । <br>
वसेच्च सर्पविड्जीवी ततः सर्पो भवेद्ध्रुवम् ॥ ६४ ॥ <br>
ततो भवेन्मानवश्चाप्यल्पायुर्दद्रुसंयुतः । <br>
महाक्लेशेन तन्मृत्युः सर्पेण भक्षणं ध्रुवम् ॥ ६५ ॥ <br>
विधिं प्रकल्प्य जीवांश्च क्षुद्रजन्तूंश्च हन्ति यः । <br>
स दंशमशके कुण्डे जन्ममानदिनाब्दकम् ॥ ६६ ॥ <br>
दिवानिशं भक्षितस्तैरनाहारश्च शब्दकृत् । <br>
बद्धहस्तपदादिश्च यमदूतेन ताडितः ॥ ६७ ॥ <br>
ततो भवेत्क्षुद्रजन्तुर्जातिर्वै यावती स्मृता । <br>
ततो भवेन्मानवश्च सोऽङ्‌गहीनस्ततः शुचिः ॥ ६८ ॥ <br>
यो मूढो मधु गृह्णाति हत्वा च मधुमक्षिकाः । <br>
स एव गारले कुण्डे जीवमानदिनाब्दकम् ॥ ६९ ॥ <br>
भक्षितो गरलैर्दग्धो यमदूतेन ताडितः । <br>
ततो हि मक्षिकाजातिस्ततः शुद्धो भवेन्नरः ॥ ७० ॥ <br>
दण्डं करोत्यदण्ड्ये च विप्रे दण्डं करोति च । <br>
स कुण्डं वज्रदंष्ट्राणां कीटानां वै प्रयाति च ॥ ७१ ॥ <br>
तल्लोममानवर्षं च तत्र तिष्ठत्यहर्निशम् । <br>
शब्दकृद्‌भक्षितस्तैश्च ततः शुद्धो भवेन्नरः ॥ ७२ ॥ <br>
अर्थलोभेन यो भूपः प्रजादण्डं करोति च । <br>
वृश्चिकानां च कुण्डेषु तल्लोमाब्दं वसेद्ध्रुवम् ॥ ७३ ॥ <br>
ततो वृश्चिकजातिश्च सप्त जन्मसु जायते । <br>
ततो नरश्चाङ्‌गहीनो व्याधियुक्तो भवेद्ध्रुवम् ॥ ७४ ॥ <br>
यः खादति गुरुं स्वं च धूर्तो धूर्ततया खलः । <br>
स कुण्डे वज्रदंष्ट्राणां वसेन्मन्वन्तरावधि ॥ ७५ ॥ <br>
ब्राह्मणः शस्त्रधारी यो ह्यन्येषां धावको भवेत् । <br>
संध्याहीनश्च मूढश्च हरिभक्तिविहीनकः ॥ ७६ ॥ <br>
स तिष्ठति स्वलोमाब्दं कुण्डादिषु शरादिषु । <br>
विद्धः शरादिभिः शश्वत्ततः शुद्धो भवेन्नरः ॥ ७७ ॥ <br>
कारागारे सान्धकारे निबध्नाति प्रजाश्च यः । <br>
प्रमत्तः स्वल्पदोषेण गोलकुण्डं प्रयाति सः ॥ ७८ ॥ <br>
तत्कुण्डं तप्ततोयाक्तं सान्धकारं भयङ्‌करम् । <br>
तीक्ष्णदंष्ट्रैश्च कीटैश्च संयुक्तं गोलकुण्डकम् ॥ ७९ ॥ <br>
कीटैर्विद्धो वसेत्तत्र प्रजालोमाब्दमेव च । <br>
ततो भवेन्नीचभृत्यस्ततः शुद्धो नरो भुवि ॥ ८० ॥ <br>
सरोवरादुत्थितांश्च नक्रादीन्हन्ति यः सति । <br>
नक्रकण्टकमानाब्दं नक्रकुण्डं प्रयाति सः ॥ ८१ ॥ <br>
ततो नक्रादिजातिश्च भवेन्नद्यादिषु ध्रुवम् । <br>
ततः सद्यो विशुद्धो हि दण्डेनैव नरः पुनः ॥ ८२ ॥ <br>
वक्षःश्रोणीस्तनास्यं च यः पश्यति परस्त्रियाः । <br>
कामेन कामुको यो हि पुण्यक्षेत्रे च भारते ॥ ८३ ॥ <br>
स वसेत्काककुण्डे च काकैश्च क्षुण्णलोचनः । <br>
ततः स्वलोममानाब्दं ततश्चान्धस्त्रिजन्मनि ॥ ८४ ॥ <br>
स्वर्णस्तेयी च यो मूढो भारते सुरविप्रयोः । <br>
स च संचानकुण्डं च स्वलोमाब्दं वसेद्ध्रुवम् ॥ ८५ ॥ <br>
ताडितो यमदूतेन संचानैः क्षुण्णलोचनः । <br>
ततो भोजी च तत्रैव ततश्चान्धस्त्रिजन्मनि ॥ ८६ ॥ <br>
सप्तजन्मदरिद्रश्च महाक्रूरश्च पातकी । <br>
भारते स्वर्णकारश्च स च स्वर्णवणिक्ततः ॥ ८७ ॥ <br>
यो भारते ताम्रचौरो लौहचौरश्च सुन्दरि । <br>
स स्वलोमप्रमाणाब्दं वज्रकुण्डं प्रयाति वै ॥ ८८ ॥ <br>
तत्रैव वज्रविड्भोजी वज्रैश्च क्षुण्णलोचनः । <br>
ताडितो यमदूतेन ततः शुद्धो भवेन्नरः ॥ ८९ ॥ <br>
भारते देवचौरश्च देवद्रव्यादिहारकः । <br>
सुदुष्करं वज्रकुण्डे स्वलोमाब्दं वसेद्ध्रुवम् ॥ ९० ॥ <br>
देहदग्धो हि तद्‌वज्रैरनाहारश्च शब्दकृत् । <br>
ताडितो यमदूतेन ततः शुद्धो भवेन्नरः ॥ ९१ ॥ <br>
रौप्यगव्यांशुकानां च यश्चौरः सुरविप्रयोः । <br>
तप्तपाषाणकुण्डे च स्वलोमाब्दं वसेद्ध्रुवम् ॥ ९२ ॥ <br>
त्रिजन्मनि बकः सोऽपि श्वेतहंसस्त्रिजन्मनि । <br>
जन्मैक शङ्खचिल्लश्च ततोऽन्ये श्वेतपक्षिणः ॥ ९३ ॥ <br>
ततो रक्तविकारी च शूली वै मानवो भवेत् । <br>
सप्तजन्मसु चाल्पायुस्ततः शुद्धो भवेन्नरः ॥ ९४ ॥ <br>
रौप्यकांस्यादिपात्रं च यो रेहत्सुरविप्रयो । <br>
तीक्ष्णपाषाणकुण्डे च स्वलोमाब्दं वसेद्ध्रुवम् ॥ ९५ ॥ <br>
स भवेदश्वजातिश्च भारते सप्तजन्मसु । <br>
ततोऽधिकाङ्‌गयुक्तश्च पादरोगी ततः शुचिः ॥ ९६ ॥ <br>
पुश्चल्यन्नं च यो भुङ्क्ते पुंश्चलीजीव्यजीवनः । <br>
स्वलोममानवर्षं च लालाकुण्डे वसेद्ध्रुवम् ॥ ९७ ॥ <br>
ताडितो यमदूतेन तद्‌भोजी तत्र तिष्ठति । <br>
ततश्चक्षुः शूलरोगी ततः शुद्धः क्रमेण सः ॥ ९८ ॥ <br>
म्लेच्छसेवी मषीजीवी यो विप्रो भारते भुवि । <br>
स च तप्तमषीकुण्डे स्वलोमाब्दं वसेद्ध्रुवम् ॥ ९९ ॥  <br>
ताडितो यमदूतेन तद्‌भोजी तत्र तिष्ठति । <br>
ततस्त्रिजन्मनि भवेत्कृष्णवर्णः पशुः सति ॥ १०० ॥ <br>
त्रिजन्मनि भवेच्छागः कृष्णसर्पस्त्रिजन्मनि । <br>
ततश्च तालवृक्षश्च ततः शुद्धो भवेन्नरः ॥ १०१ ॥ <br>
धान्यादिसस्यं ताम्बूलं यो हरेत्सुरविप्रयोः । <br>
आसनं च तथा तल्पं चूर्णकुण्डं प्रयाति सः ॥ १०२ ॥ <br>
शताब्दं तत्र निवसेद्यमदूतेन ताडितः । <br>
ततो भवेन्मेषजातिः कुक्कुटश्च त्रिजन्मनि ॥ १०३ ॥ <br>
ततो भवेन्मानवश्च कासव्याधियुतो भुवि । <br>
वंशहीनो दरिद्रश्चाप्यल्पायुश्च ततः शुचिः ॥ १०४ ॥ <br>
चक्रं करोति विप्राणां हृत्वा द्रव्यं च यो नरः । <br>
स वसेच्चक्रकुण्डे च शताब्दं दण्डताडितः ॥ १०५ ॥ <br>
ततो भवेन्मानवश्च तैलकारस्त्रिजन्मनि । <br>
व्याधियुक्तो भवेद्‌रोगी वंशहीनस्ततः शुचिः ॥ १०६ ॥ <br>
बान्धवेषु च विप्रेषु कुरुते वक्रतां नरः । <br>
प्रयाति वक्रकुण्डं च वसेत् तत्र युगं सति ॥ १०७ ॥ <br>
ततो भवेत्स वक्राङ्‌गो हीनाङ्‌गः सप्तजन्मसु । <br>
दरिद्रो वंशहीनश्च भार्याहीनस्ततः शुचिः ॥ १०८ ॥ <br>
शयने कूर्ममांसं च ब्राह्मणो यो हि भक्षति । <br>
कूर्मकुण्डे वसेत्सोऽपि शताब्दं कूर्मभक्षितः ॥ १०९ ॥ <br>
ततो भवेत्कूर्मजन्म त्रिजन्मनि च सूकरः । <br>
त्रिजन्मनि बिडालश्च मयूरश्च त्रिजन्मनि ॥ ११० ॥ <br>
घृततैलादिकं चैव यो हरेत्सुरविप्रयोः । <br>
ज्वालाकुण्डं स वै याति भस्मकुण्डं च पातकी ॥ १११ ॥ <br>
तत्र स्थित्वा शताब्दं च स भवेत्तैलपायिकः । <br>
सप्तजन्मसु मत्स्यः स्यान्मूषकश्च ततः शुचिः ॥ ११२ ॥ <br>
सुगन्धीतैलं धात्रीं च गन्धद्रव्यं तथैव वा । <br>
भारते पुण्यवर्षे च यो हरेत्सुरविप्रयो ॥ ११३ ॥ <br>
वसेद्‌दुर्गन्धकुण्डे च दुर्गन्धं च लभेत्सदा । <br>
स्वलोममानवर्षं च ततो दुर्गन्धिको भवेत् ॥ ११४ ॥ <br>
दुर्गन्धिकः सप्तजनौ मृगनाभिस्त्रिजन्मनि । <br>
सप्तजन्म सुगन्धिश्च ततो वै मानवो भवेत् ॥ ११५ ॥ <br>
बलेनैव खलत्वेन हिंसारूपेण वा सति । <br>
बली च यो हरेद्‌भूमिं भारते परपैतृकीम् ॥ ११६ ॥ <br>
स वसेत्तप्तशूले च भवेत्तप्तो दिवानिशम् । <br>
तप्ततैले यथा जीवो दग्धो भ्रमति संततम् ॥ ११७ ॥ <br>
भस्मसान्न भवत्येव भोगदेहो न नश्यति । <br>
सप्तमन्वन्तरं पापी संतप्तस्तत्र तिष्ठति ॥ ११८ ॥ <br>
शब्दं करोत्यनाहारो यमदूतेन ताडितः । <br>
षष्टिवर्षसहस्राणि विट्कृमिर्भारते ततः ॥ ११९ ॥ <br>
ततो भवेद्‌भूमिहीनो दरिद्रश्च ततः शुचिः । <br>
ततः स्वयोनिं संप्राप्य शुभकर्मा भवेत्पुनः ॥ १२० ॥ <br>
छिनत्ति जीवितः खड्गैर्दयाहीनः सुदारुणः । <br>
नरघाती हन्ति नरमर्थलोभेन भारते ॥ १२१ ॥ <br>
असिपत्रे च स वसेद्यावदिन्द्राश्चतुर्दश । <br>
तेषु चेद्‌ब्राह्मणान्हन्ति शतमन्वन्तरं तदा ॥ १२२ ॥ <br>
छिन्नाङ्‌गश्च भवेत्पापी खड्गधारेण संततम् । <br>
अनाहारः शब्दकृच्च यमदूतेन ताडितः ॥ १२३ ॥ <br>
चण्डालः शतजन्मानि भारते सूकरो भवेत् । <br>
कुक्कुरः शतजन्मानि शृगालः सप्तजन्मसु ॥ १२४ ॥ <br>
व्याघ्रश्च सप्तजन्मानि वृकश्चैव त्रिजन्मनि । <br>
सप्तजन्मसु गण्डी स्यान्महिषश्च त्रिजन्मनि ॥ १२५ ॥ <br>
ग्रामं वा नगरं वाऽपि दाहनं यः करोति च । <br>
क्षुरधारे वसेत्सोऽपि च्छिन्नाङ्‌गस्त्रियुगं सति ॥ १२६ ॥ <br>
ततः प्रेतो भवेत्सद्यो वह्निवक्रो भ्रमेन्महीम् । <br>
सप्तजन्मामेध्यभोजी खद्योतः सप्तजन्मसु ॥ १२७ ॥ <br>
ततो भवेन्महाशूली मानवः सप्तजन्मसु । <br>
सप्तजन्म गलत्कुष्ठी ततः शुद्धो भवेन्नरः ॥ १२८ ॥ <br>
परकर्णोपजापेन परनिन्दां करोति यः । <br>
परदोषे महातोषी देवब्राह्मणनिन्दकः ॥ १२९ ॥ <br>
सूचीमुखे स च वसेत्सूचीविद्धो युगत्रयम् । <br>
ततो भवेद्वृश्चिकश्च सर्पः स्यात्सप्तजन्मसु ॥ १३० ॥ <br>
वज्रकीटः सरतजनौ भस्मकीटस्ततः परम् । <br>
ततो भवेन्मानवश्च महाव्याधिस्ततः शुचिः ॥ १३१ ॥ <br>
गृहिणां च गृहं भित्त्वा वस्तुस्तेयं करोति यः । <br>
गाश्च च्छागांश्च मेषांश्च याति गोधामुखं च सः ॥ १३२ ॥ <br>
ताडितो यमदूतेन वसेत्तत्र युगत्रयम् । <br>
ततो भवेत्सप्तजनौ गोजातिर्व्याधिसंयुतः ॥ १३३ ॥ <br>
त्रिजन्मनि मेषजातिश्छागजातिस्त्रिजन्मनि । <br>
ततो भवेन्मानवश्च नित्यरोगी दरिद्रकः ॥ १३४ ॥ <br>
भार्याहीनो बन्धुहीनः संतापी च ततः शुचिः । <br>
सामान्यद्रव्यचौरश्च याति नक्रमुखं युगम् ॥ १३५ ॥ <br>
ततो भवेन्मानवश्च महारोगी ततः शुचिः । <br>
हन्ति गाश्च गजांश्चैव तुरगांश्च नरांस्तथा ॥ १३६ ॥ <br>
स याति गजदंशं च महापापी युगत्रयम् । <br>
ताडितो यमदूतेन गजदन्तेन संततम् ॥ १ ३७ ॥ <br>
स भवेद्‌गजजातिश्च तुरगश्च त्रिजन्मनि । <br>
गोजातिर्म्लेच्छजातिश्च ततः शुद्धो भवेन्नरः ॥ १३८ ॥ <br>
जलं पिबन्ती तृषितां गां वारयति यो नरः । <br>
तच्छुश्रूषाविहीनश्च गोमुखं याति मानवः ॥ १३९ ॥ <br>
नरकं गोमखाकारं कृमितप्तोदकान्वितम् । <br>
तत्र तिष्ठति संतप्तो यावन्मन्वन्तरावधि ॥ १४० ॥ <br>
ततो नरौऽपि गोहीनो महारोगी दरिद्रकः । <br>
सप्तजन्मन्यन्त्यजातिस्ततः शुद्धो भवेन्नरः ॥ १४१ ॥ <br>
गोहत्यां ब्रह्महत्यां च यः करोत्यतिदेशिकीम् । <br>
यो हिगच्छेदगम्यां च संध्याहीनोऽप्यदीक्षितः ॥ १४२ ॥ <br>
प्रतिग्राही च तीर्थेषु ग्रामयाजी च देवलः । <br>
शूद्राणां सूपकारश्च प्रमत्तो वृषलीपतिः ॥ १४३ ॥ <br>
गोहत्या ब्रह्महत्यां च स्त्रीहत्यां च करोति यः । <br>
मित्रहत्यां भ्रूणहत्यां महापापी च भारते ॥ १४४ ॥ <br>
कुम्भीपाकं स च वसेद्यावदिन्द्राश्चतुर्दश । <br>
ताडितो यमदूतेन घूर्ण्यमानश्च संततम् ॥ १४५ ॥ <br>
क्षणं पतति वह्नौ च क्षणं पतति कण्टके । <br>
क्षणं च तप्ततैलेषु तप्ततोयेषु च क्षणम् ॥ १४६ ॥ <br>
क्षणं च तप्तपाषाणे तप्तलोहे क्षणं ततः । <br>
गृध्रः कोटिसहस्राणि शतजन्मानि सूकरः ॥ १४७ ॥ <br>
काकश्च सप्तजन्मानि सर्पः स्यात्सप्तजन्मसु । <br>
षष्टिवर्षसहस्राणि ततो वै विट्कृमिर्भवेत् ॥ १४८ ॥ <br>
ततो भवेत्स वृषलो गलत्कुष्ठी दरिद्रकः । <br>
यक्ष्मग्रस्तो वंशहीनो भार्याहीनस्ततः शुचिः ॥ १४९ ॥ <br>
सावित्र्युवाच<br>
ब्रह्महत्या च गोहत्या किंविधा वाऽऽतिदेशिकी । <br>
का वा नृणामगम्या वा को वा संध्याविहीनकः ॥ १५० ॥ <br>
अदीक्षितः पुमान्को वा को वा तीर्थे प्रतिग्रही । <br>
द्विजः को वा ग्रामयाजी को वा विप्रश्च देवलः ॥ १५१ ॥ <br>
शूद्राणां सूपकारः कः प्रमत्तो वृषलीपतिः । <br>
एतेषां लक्षणं सर्वं वद वेदविदां वर ॥ १५२ ॥ <br>
यम उवाच<br>
श्रीकृष्णे च तदर्चायां मृन्मय्यां प्रकृतौ तथा । <br>
शिवे च शिवलिङ्‌गं वा सूर्ये सूर्यमणौ तथा ॥ १५३ ॥ <br>
गणेशे वा तदर्चायामेवं सर्वत्र सुन्दरि । <br>
करोति भेदबुद्धिं यो ब्रह्महत्यां लभेत्तु सः ॥ १५४ ॥ <br>
स्वगुरौ स्वेष्टदेवे वा जन्मदातरि मातरि । <br>
करोति भेदबुद्धिं यो ब्रह्महत्यां लभेत्तु सः ॥ १५५ ॥ <br>
वैष्णवेष्वन्यभक्तेषु ब्राह्मणेष्वितरेषु च । <br>
करोति समतां यो हि ब्रह्महत्यां लभेत्तु सः ॥ १५६ ॥ <br>
यो मूढो विष्णुनैवेद्ये चान्यनैवेद्यके तथा । <br>
हरेः पादोदकेष्वन्यदेवपादोदके तथा ॥ <br>
करोति समतां यो हि ब्रह्महत्यां लभेत्तु सः ॥ १५७ ॥ <br>
सर्वेश्वरेश्वरे कृष्णे सर्वकारणकारणे । <br>
सर्वाद्ये सर्वदेवानां सेव्ये सर्वान्तरात्मनि ॥ १५८ ॥ <br>
माययाऽनेकरूपे वाऽप्येक एव हि निर्गुणे । <br>
करोत्यन्येन समतां ब्रह्महत्यां लभेत्तु सः ॥ १५९ ॥ <br>
पितृदेवार्चनां पौर्वापरां वेदविनिर्मिताम् । <br>
यः करोति निषेधं च ब्रह्महत्यां लभेत्तु सः ॥ १६० ॥ <br>
ये निन्दन्ति हृषीकेशं तमन्त्रोपासकं तथा । <br>
पवित्राणां पवित्रं च ब्रह्महत्यां लभन्ति ते ॥ १६१ ॥ <br>
शिवं शिवस्वरूपं च कृष्णप्राणाधिकं प्रियम् । <br>
पवित्राणां पवित्रं च ज्ञानानन्दं सनातनम् ॥ १६२ ॥ <br>
प्रधानं वैष्णवानां च देवानां सेव्यमीश्वरम् । <br>
ये नार्चयन्ति निन्दन्ति ब्रह्महत्यां लभन्ति ते ॥ १६३ ॥ <br>
ये विष्णुमायां निन्दन्ति विष्णुभक्तिप्रदां सतीम् । <br>
सर्वशक्तिस्वरूपां च प्रकृतिसर्वमातरम् ॥ १६४ ॥ <br>
सर्वदेवीस्वरूपां च सर्वाद्या सर्ववन्दिताम् । <br>
सर्वकारणरूपां च ब्रह्महत्यां लभन्ति ते ॥ १६५ ॥ <br>
कृष्णजन्माष्टमीं रामनवमीं पुण्यदां पराम् । <br>
शिवरात्रिं तथा चैकादशीं वारं रवेस्तथा ॥ १६६ ॥ <br>
पञ्च पर्वाणि पुण्यानि ये न कुर्वति मानवाः । <br>
लभन्ते ब्रह्महत्यां ते चाण्डालाधिकपापिनः ॥ १६७ ॥ <br>
अम्बुवीच्याबुखनने जले शौचादिकं च ये । <br>
कुर्वन्ति भारते वर्षे ब्रह्महत्यां लभन्ति ते ॥ १६८ ॥ <br>
गुरुं च मातरं तातं साध्वीं भार्यां सुतं सुताम् । <br>
अनाथान्यो न पुष्णाति ब्रह्महत्या लभेत्तु सः ॥ १६९ ॥ <br>
विवाहो यस्य न भवेन्न पश्यति सुतं च यः । <br>
हरिभक्तिविहीनो यो ब्रह्महत्यां लभेत्तु सः ॥ १७० ॥ <br>
हरेरनैवेद्यभोजी नित्यं विष्णुं न पूजयेत् । <br>
पुण्यं पार्थिवलिङ्‌गं वा ब्रह्महत्यां लभेत्तु सः ॥ १७१ ॥ <br>
आहारं कुर्वतीं गां च पिबन्तीं यो निवारयेत् । <br>
याति गोविप्रयोर्मध्ये गोहत्या च लभेत्तु सः ॥ १७२ ॥ <br>
दण्डैर्गास्ताडयेन्मूढो यो विप्रो वृषवाहकः । <br>
दिने दिने गवां हत्यां लभते नात्र संशयः ॥ १७३ ॥ <br>
ददाति गोभ्य उच्छिष्टं याजयेद्वृषवाहकम् । <br>
भोजयेद्वृषवाहान्नं स गोहत्या लभेद्ध्रुवम् ॥ १७४ ॥ <br>
वृषलीपतिं याजयेद्यो भुङ्‍क्तेऽन्नं तस्य यो नरः । <br>
गोहत्याशतकं सोऽपि लभते नात्र संशयः ॥ १७५ ॥ <br>
पादं ददाति वह्नौ च गाश्च पादेन ताडयेत् । <br>
गृहं विशेदधौताङ्‌‍घ्रिः स्नात्वा गोवधमाप्नुयात् ॥ १७६ ॥ <br>
यो भुडःक्ते स्निग्धपादेन शेते स्निग्धाङ्‌घ्रिरेव च । <br>
सूर्योदये च द्विर्भोजी स गोहत्यां लभेद्ध्रुवम् ॥ १७७ ॥ <br>
अवोरान्नं च यो भुङ्क्ते योनिजीवी च वै द्विजः । <br>
यस्त्रिसंध्याविहीनश्च स गोहत्यां लभेद्ध्रुवम् ॥ १७८ ॥ <br>
पितृंश्च पर्वकाले च तिथिकाले च देवताम् । <br>
न सेवतेऽतिथिं यो हि गोहत्या स लभेद्‌ध्रुवम् ॥ १७९ ॥ <br>
स्वभर्तरि च कृष्णे च भेदबुद्धिं करोति या । <br>
कटूक्त्या ताडयेत्कान्तं सा गोहत्यां लभेद्ध्रुवम् ॥ १८० ॥ <br>
गोमार्गखननं कृत्वा वपते सस्यमेव च । <br>
तडागे वा तदूर्ध्वं वा स गोहत्या लभेद्ध्रुवम् ॥ १८१ ॥ <br>
प्रायश्चित्तं गोवधस्य यः करोति व्यतिक्रमम् । <br>
अर्थलोभादथाज्ञानात्स गोहत्या लभेद्ध्रुवम् ॥ १८२ ॥ <br>
राजके दैवके यत्‍नाद्‌गोस्वामी गां न पालयेत् । <br>
दुःखं ददाति यो मूढो गोहत्यां स लभेद्ध्रुवम् ॥ १८३ ॥ <br>
प्राणिनं लङ्‌घयेद्यो हि देवार्चायां रतं जलम् । <br>
नैवेद्यं पुष्पमन्नं च स गोहत्यां लभेद्ध्रुवम् ॥ १८४ ॥ <br>
शश्वन्नास्तीति वादी यो मिथ्यावादी प्रतारकः । <br>
देवद्वेषो गुरुद्वेषी स गोहत्यां लभेद्ध्रुवम् ॥ १८५ ॥ <br>
देवताप्रतिमां  दृष्ट्‍वा गुरुं वा ब्राह्मणं सति । <br>
संभ्रमान्न नमेद्यो हि स गोहत्या लभेद्ध्रुवम् ॥ १८६ ॥ <br>
न ददात्याशिषं कोपात्प्रणताय च यो द्विजः। <br>
विद्यार्थिने च विद्यां वै स गोहत्यां लभेद्‌ध्रुवम् ॥ १८७ ॥ <br>
गोहत्या ब्रह्महत्या च कथिता चाऽऽतिदेशिकी । <br>
यथा श्रुतं सूर्यवक्त्रात्किं भूयः श्रोतुमिच्छसि ॥ १८८ ॥ <br>
सावित्र्युवाच<br>
वास्तव चाऽऽतिदेशे च संबन्धे पापपुण्ययोः । <br>
न्यूनाधिके च को भेदस्तन्मां व्याख्यातुमर्हसि ॥ १८९ ॥ <br>
यम उवाच<br>
कुत्रापि वास्तवः श्रेष्ठो न्यूनोऽतिदेशिकः सदा । <br>
कुत्राऽऽतिदेशिकः श्रेष्ठो वास्तवोन्यून एव च ॥ १९० ॥ <br>
कुत्र वा समता साध्वि तयोर्वेदप्रमाणतः । <br>
करोति तत्र नाऽऽस्थां यो गुरुहत्या लभेत्तु सः ॥ १९१ ॥ <br>
पुरा परिचिते विप्रे विद्यामन्त्रप्रदातरि । <br>
गुरौ पितृत्वमारोपाद्वस्तुतः श्रेष्ठ उच्यते ॥ १९२ ॥ <br>
पितुः शतगुणा माता मातुः शतगुणस्तथा । <br>
विद्यामन्त्रप्रदाता च गुरुः पूज्यः श्रुतेर्मतः ॥ १९३ ॥ <br>
गुरुतो गुरुपत्‍नी च गौरवे च गरीयसी । <br>
यथेष्टं देवपत्‍नी च पूज्या चाभीष्टदेवता ॥ १९४ ॥ <br>
विप्रः शिवसमो यश्च विष्णुतुल्यपराक्रमः । <br>
राजाऽऽतिदेशिकाच्छ्रेष्ठो वास्तवो गुणलक्षतः ॥ १९५ ॥ <br>
सर्वं गङ्‌गासमं तोयं सर्वे व्याससमा द्विजाः । <br>
ग्रहणे सूर्यशशिनोश्चात्रैव समता तयोः ॥ १९६ ॥ <br>
आतिदेशिकहत्याया वास्तवश्च चतुर्गुणः । <br>
संमतः सर्ववेदानामित्याह कमलोद्‌भवः ॥ १९७ ॥ <br>
आतिदेशिकहत्याया भेदश्च कथितः सति । <br>
या या गम्या नृणामेव निबोध कथयामि ते ॥ १९८ ॥ <br>
स्वस्त्री गम्या च सर्वेषामिति वेदे निरूपिता । <br>
अगम्या च तदन्या या चेति वेदविदो विदुः ॥ १९९ ॥ <br>
सामान्यं कथितं सर्वं विशेषं शृणु सुन्दरि । <br>
अत्यगम्याश्च या या वै निबोध कथयामि ते ॥ २०० ॥ <br>
शूद्राणां विप्रपत्‍नी च विप्राणां शूद्रकामिनी । <br>
अत्यगम्याऽतिनिन्द्या च लोके वेदे पतिव्रते ॥ २०१ ॥ <br>
शूद्रश्चेद्‌ब्राह्मणी गच्छेद्‌ब्रह्महत्याशतं लभेत् । <br>
तत्समं ब्राह्मणी चापि कुम्भीपाकं व्रजेद् ध्रुवम् ॥ २०२ ॥ <br>
यदि शूद्रां व्रजेद्विप्रो वृषलीपतिरेव सः । <br>
स भ्रष्टो विप्रजातेश्च चण्डालात्सोऽधमः स्मृतः ॥ २०३ ॥ <br>
विष्ठासमश्च तत्पिण्डो मूत्रतूल्यं च तर्पणम् । <br>
तत्पितॄणां सुराणां च पूजने तत्समं सति ॥ २०४ ॥ <br>
कोटिजन्माजितं पुण्यं संध्यार्चातपसाऽर्जितम् । <br>
द्विजस्य वृषलीभोगान्नश्यत्येव न संशयः ॥ २०५ ॥ <br>
ब्राह्मणश्च सुरापीती विट्भोजी वृषलीपतिः । <br>
हरिवासरभोजी च कुम्भीपाकं व्रजेद् ध्रुवम् ॥ २०६ ॥ <br>
गुरुपत्‍नीं राजपत्‍नीं सपत्‍नीं मातरं प्रसूम् । <br>
सुतां पुत्रवधूं श्वश्रूं सगर्भां भगिनीं सति ॥ २०७ ॥ <br>
सोदरभ्रातृजायां च मातुलानीं पितृप्रसूम् । <br>
मातुः प्रसूं तत्त्वसारं गर्भिणीं भ्रातृकन्यकाम् ॥ २०८ ॥ <br>
शिष्या च शिष्यपत्‍नीं च भागिनेयस्य कामिनीम् । <br>
भ्रातुः पुत्रप्रियां चैवाप्यगम्यामाह पद्मजः ॥ २०९ ॥ <br>
एतास्वेकामनेकां वा यो व्रजेन्मानवोऽधमः । <br>
स्वमातृगामी वेदेषु ब्रह्महत्याशतं लभेत् ॥ २१० ॥ <br>
अकर्मार्होऽपि सोऽस्पृश्यो लोके वेदेऽतिनिन्दितः । <br>
स याति कुम्भीपाकं च महापापी सुदुस्तरम् ॥ २११ ॥ <br>
करोत्यशुद्धां संध्यां च संध्यां वा न करोति यः । <br>
त्रिःसंध्यां वर्जयेद्यो वा संध्याहीनश्च स द्विजः ॥ २१२ ॥ <br>
वैष्णवं च तथा शैवं शाक्तं सौरं च गाणपम् । <br>
योऽहंकारान्न गृह्णाति मन्त्रं सोऽदीक्षितः स्मृतः ॥ २१३ ॥ <br>
प्रवाहमवधिं कृत्वा यावद्धस्तचतुष्टयम् । <br>
तत्र नारायणः स्वामी गङ्‌गागर्भान्तरे वरे ॥ २१४ ॥ <br>
तत्र नारायणक्षेत्रे कुरुक्षेत्रे हरेः पदे । <br>
वाराणस्यां बदर्यां च गङ्‌गासागरसंगमे ॥ २१५ ॥ <br>
पुष्करे भास्करक्षेत्रे प्रभासे रासमण्डले । <br>
हरिद्वारे च केदारे सोमे बदरिकाश्रमे ॥ २१६ ॥ <br>
सरस्वतीनदीतोरे पुण्ये वृन्दावने वने । <br>
गोदावर्यां च कौशिक्यां त्रिवेण्यां च हिमालये ॥ २१७ ॥ <br>
एष्वन्यत्र च यो दानं प्रतिगृह्णाति कामतः । <br>
स च तीर्थप्रतिग्राही कुम्भीपाकं प्रयाति च ॥ २१८ ॥ <br>
शूद्रातिरिक्तयाजी यो ग्रामयाजी च कीर्तितः । <br>
तथा देवोपजीवी यो देवलः परिकीर्तितः ॥ २१९ ॥ <br>
शूद्रपाकोपजीवी यः सूपकार इति स्मृतः । <br>
संध्यापूजाविहीनश्च प्रमत्तः पतितः स्मृतः ॥ २२० ॥ <br>
उक्तं पूर्वप्रकरणे लक्षणं वृषलीपतेः । <br>
एते महापातकिनः कुम्भीपाकं प्रयान्ति ते ॥ २२१ ॥ <br>
कुण्डान्यन्यानि ये यान्ति निबोध कथयामि ते ॥ २२२ ॥ <br>
इति श्रीब्रह्मवैवर्तमहापुराणे प्रकृतिखण्डे नारदनारायणसंवादे <br>
सावित्र्युपाख्याने यमसावित्रीसंवादे कर्मविपाके पापिनरकनिरूपणं<br>
शिवप्राशस्त्यं बह्महत्यादिपदार्थपरिभाषानिरूपणं नाम त्रिंशोऽध्यायः ॥ ३० ॥ <br>
</p><br>
<p style="text-align:right;margin-right:30px; font-size:1.3em;"><a href="#top">GO TOP</a></p><br><br><br>
</td></tr></table></body></html><br>
<br>
<!--  CHECKED - 13-01-2018  -->
