<html>
<head>
<meta http-equiv="content-type" content="text/html; charset=utf-8">
<title>
ब्रह्मवैवर्तपुराणम्   -  द्वितीयं प्रकृतिखण्डम्   -   एकत्रिंशोऽध्यायः 
</title>
<link rel="stylesheet" type="text/css" href="../css/brahmav.css"> 

<a name="top"></a>

</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../upa/intro-upa.htm">प्रस्तावना</a></li>
		<li><a href="../upa/intro-dasho.htm">दशोपनिषदे</a></li>
		<li><a href="../upa/intro-vaishnavo.htm">वैष्णव उपनिषदे</a></li>
		<li><a href="../upa/intro-shaiva.htm">शैव उपनिषदे</a></li>
		<li><a href="../upa/intro-shakta.htm">शाक्त उपनिषदे</a></li>
		<li><a href="../upa/intro-samanya.htm">सामान्य उपनिषदे</a></li>
		<li><a href="../upa/intro-sanyasa.htm">संन्यास उपनिषदे</a></li>
		<li><a href="../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#A7B0EF">

<table width="80%" border="0" align="center" bgcolor="#f8e0d7">
<tr><td> 

<div class="pre">
<a href="adhyaya-02-30.htm">मागील अध्याय</a>
</div>
<div class="nex">
<a href="adhyaya-02-32.htm">पुढचा अध्याय</a>
<br></div><br>

<p class="hdr1">
ब्रह्मवैवर्तपुराणम्</p>
<p class="hdr2">
द्वितीयं प्रकृतिखण्डम्  -  एकत्रिंशोऽध्यायः </p>

<p class="hdr3">
कर्मविपाके पापिनां कुण्डनिर्णयः  - </p><br>

<p class="shl">
यम उवाच<br>
हरिसेवां विना साध्वि न लभेत्कर्मखण्डनम् । <br>
शुभकर्म स्वर्गबीजं नरकं च कुकर्मतः ॥ १ ॥ <br>
पुश्चल्यन्नं च यो भुङक्ते वेश्यान्नं च पतिव्रते । <br>
तां व्रजेत्तु द्विजो योहि कालसूत्रं प्रयाति सः ॥ २ ॥ <br>
शतवर्षं कालसूत्रे स्थित्वा शूद्रो भवेद्ध्रुवम् । <br>
तत्र जन्मनि रोगी च ततः शुद्धो भवेद्‌द्विजः ॥ ३ ॥ <br>
पतिव्रता चैकपत्‍नी द्वितीये कुलटा स्मृता । <br>
तृतीये धर्षिणी ज्ञेया चतुर्थे पुंश्चली स्मृता ॥ ४ ॥ <br>
वेश्या च पञ्चमे षष्ठे युग्मी च सप्तमेऽष्टमे ॥ <br>
ततः ऊर्ध्वं महावेश्या साऽस्पृश्या सर्वजातिषु ॥ ५ ॥ <br>
यो द्विजः कुलटां गच्छेद्धर्षिणीं पुंश्चलीमपि । <br>
वेश्यां युग्मीं महावेश्यामवटोदं प्रयाति सः ॥ ६ ॥ <br>
शताब्दं कुलटागामी धृष्टागामी चतुर्गुणम् । <br>
षड्गुणं पुंश्चलीगामी वेश्यागामी गुणाष्टकम् ॥ ७ ॥ <br>
युग्मीगामी दशगुणं वसेत्तत्र न संशयः । <br>
महावेश्याकामुकश्च ततः शतगुणं वसेत् ॥ ८ ॥ <br>
तदा हि सर्वगामी चेत्येवमाह पितामहः । <br>
तत्रैव यातनां भुङ्क्ते यमदूतेन ताडितः ॥ ९ ॥ <br>
तित्तिरः कुलटागामी धृष्टागामी च वायसः । <br>
कोकिलः पुंश्चलीगामी वेश्यागामी वृकस्तथा ॥ १ ० ॥ <br>
युग्मीगामी सूकरश्च सप्तजन्मसु भारते । <br>
महावेश्याकामुकश्च श्मशाने शाल्मलिस्तरुः ॥ ११ ॥ <br>
यो भुङ्क्ते ज्ञानहीनश्च ग्रहणे चन्द्रसूर्ययोः । <br>
अरुंतुदं स यात्येव चन्द्रमानाब्दमेव च ॥ १२ ॥ <br>
ततो भवेन्मानवश्चाप्युदरव्याधिसंयुतः । <br>
गुल्मयुक्तश्च काणश्च दन्तहीनस्ततः शुचिः ॥ १ ३ ॥ <br>
वाक्प्रदत्तां हि कन्यां च यश्चान्यस्मै ददाति च । <br>
स वसेत्पांशुभोगे च तद्‌भोजो च शताब्दकम् ॥ १४ ॥ <br>
दत्तापहारी यः साध्वि पाशवेष्टं शताब्दकम् । <br>
निवसेच्छरशय्यायां यमदूतेन ताडितः ॥ १५ ॥ <br>
न पूजयेद्यो हि भक्त्या शिवलिङ्‌गं च पार्थिवम् । <br>
स याति शूलिनः कोपाच्छूलप्रोतं सुदारुणम् ॥ १६ ॥ <br>
स्थित्वा शताब्दं तत्रैव श्वापदः सप्तजन्मसु । <br>
ततो भवेद्‌देवलश्च सप्तजन्मस्वतः शुचिः ॥ १७ ॥ <br>
करोति दण्डं यो विप्रे यद्‌भयात्कम्पते द्विजः । <br>
प्रकम्पने वसेत्सोऽपि विप्रलोमाब्दमेव च ॥ १८ ॥ <br>
प्रकोपवदना कोपात्स्वामिनं या च पश्यति । <br>
कटूक्तिं तं च वदति याति चोल्कामुखं च सा ॥ १९ ॥ <br>
उल्कां ददाति वक्त्रे च सततं यमकिङ्‌करः । <br>
दण्डेन ताडयेन्मूर्ध्नि तल्लोमाब्दप्रमाणकम् ॥ २० ॥ <br>
ततो भवेन्मानवी च विधवा सप्तजन्मसु । <br>
भुक्त्वा दुःखं च वैधव्यं व्याधियुक्ता ततः शुचिः ॥ २१ ॥ <br>
या ब्राह्मणी शूद्रभोग्या साऽन्धकूपं प्रयाति च । <br>
तप्तशौचोदके ध्वान्ते तदाहारा दिवानिशम् ॥ २२ ॥ <br>
निवसेदतिसंतप्ता यमदूतेन ताडिता । <br>
शौचोदके निमग्ना च यावदिन्द्राश्चतुर्दश ॥ २३ ॥ <br>
काकी जन्मसहस्राणि शतजन्मानि सूकरी । <br>
कुक्कुटी शतजन्मानि शृगाली सप्तजन्मसु ॥ २४ ॥ <br>
पारावती सप्तजनौ वानरी सप्तजन्मसु । <br>
ततो भवेत्सा चण्डाली सर्वभोग्या च भारते ॥ २५ ॥ <br>
ततो भवेच्च रजकी यक्ष्मग्रस्ता च पुंश्चली । <br>
ततः कुष्ठयुता तैलकारी शुद्धा भवेत्ततः ॥ २६ ॥ <br>
वेश्या वसेद्वेधने च युग्मी वै दण्डताडने । <br>
जालबन्धे महावेश्या कुलटा देहचूर्णके ॥ २७ ॥ <br>
स्वैरिणी दलने चैव धृष्टा वै शोषणे तथा । <br>
निवसेद्यातनायुक्ता यमदूतेन ताडिता ॥ २८ ॥ <br>
विण्मूत्रभक्षणं तत्र यावन्मन्वन्तरं सति । <br>
ततो भवेद्विट्कृमिश्च वर्षलक्षं ततः शुचिः ॥ २९ ॥ <br>
ब्राह्मणो ब्राह्मणीं गच्छेत्क्षत्रियामपि क्षत्रियः । <br>
वैश्यो वैश्यां च शूद्रां च शूद्रो वाऽपि व्रजेद्यदि ॥ ३० ॥ <br>
स्ववर्णपरदारी च कषं याति तथा सह । <br>
भुक्त्वा कषायतप्तोदं निवसेद्‌द्वादशाब्दकम् ॥ ३१ ॥ <br>
ततो विप्रो भवेच्छुद्धश्चैवं च क्षत्रियादयः । <br>
योषितश्चापि शुध्यन्तीत्येवमाह पितामहः ॥ ३२ ॥ <br>
क्षत्रियो ब्राह्मणीं गच्छेद्वैश्यो वाऽपि पतिव्रते । <br>
मातृगामी भवेत्सोऽपि शूर्पं च नरकं व्रजेत् ॥ ३३ ॥ <br>
शूर्पाकारैश्च कृमिभिर्ब्राह्मण्या सह भक्षितः । <br>
प्रतप्तमूत्रभोजी च यमदूतेन ताडितः ॥ ३४ ॥ <br>
तत्रैव यातनां भुङ्‍क्ते यावदिन्द्राश्चतुर्दश । <br>
सप्तजन्मसु वाराहश्छागलश्च ततः शुचिः ॥ ३५ ॥ <br>
करे धृत्वा च तुलसीं प्रतिज्ञां यो न पालयेत् । <br>
मिथ्या वा शपथं कुर्यात्स च ज्वालामुखं व्रजेत् ॥ ३६ ॥ <br>
गङ्गातोयं करे धृत्वा प्रतिज्ञां यो न पालयेत् । <br>
शिलां च देवप्रतिमां स च ज्वालामुखं व्रजेत् ॥ ३७ ॥ <br>
दत्त्वा च दक्षिणं हस्तं प्रतिज्ञां यो न पालयेत् । <br>
स्थित्वा देवगृहे वाऽपि स च ज्वालामुखं व्रजेत् ॥ ३८ ॥ <br>
स्पृष्ट्‍वा च ब्राह्मणं गां च वह्निं विष्णुसमं सति । <br>
न पालयेत्प्रतिज्ञां च स च ज्वालामुखं व्रजेत् ॥ ३९ ॥ <br>
मित्रद्रोही कृतघ्नश्च यो हि विश्वासघातकः । <br>
मिथ्यासाक्ष्यप्रदश्चैव स च ज्वालामुखं व्रजेत् ॥ ४० ॥ <br>
एते तत्र वसन्त्येव यावदिन्द्राश्चतुर्दश । <br>
यथाऽङ्‌गारप्रदग्धाश्च यमदूतैश्च ताडिताः ॥ ४१ ॥ <br>
चण्डालस्तुलसीस्पर्शी सप्तजन्मस्वतः शुचिः । <br>
म्लेच्छो गङ्‌गाजलस्पर्शी पञ्चजन्मस्वतः शुचिः ॥ ४२ ॥ <br>
शिलास्पर्शी विट्कृमिश्च सप्तजन्मसु सुन्दरि । <br>
अर्चास्पर्शी व्रणकृमिः सप्तजन्मस्वतः शुचिः ॥ ४३ ॥ <br>
दक्षहस्तप्रदाता च सर्पः स्यात्सप्तजन्मसु । <br>
ततो भवेद्धस्तहीनो मानवश्च ततः शुचिः ॥ ४४ ॥ <br>
मिथ्यावादी देवगृहे देवलः सप्तजन्मसु । <br>
विप्रादिस्पर्शकारी च सोऽग्रदानी भवेद्ध्रुवम् ॥ ४५ ॥ <br>
ततो भवन्ति मूकास्ते बधिराश्च त्रिजन्मसु । <br>
भार्याहीना वंशहीना बुद्धिहीनास्ततः शुचिः ॥ ४६ ॥ <br>
मित्रद्रोही च नकुलः कृतघ्नश्चापि गण्डकः । <br>
विश्वासघाती व्याघ्रश्च सप्तजन्मसु भारते ॥ ४७ ॥ <br>
मिथ्यासाक्ष्यप्रदश्चैव भल्लूकः सप्तजन्मसु । <br>
पूर्वान्सप्त परान्सप्त पुरुषान्हन्ति चाऽऽत्मनः ॥ ४८ ॥ <br>
नित्यक्रियाविहीनश्च जडत्वेन युतो द्विजः । <br>
यस्यानास्था वेदवाक्ये मन्दं हसति संततम् ॥ ४९ ॥ <br>
व्रतोपवासहीनश्च सद्वाक्यपरिनिन्दकः । <br>
जिह्मे जिह्मो वसेत्सोऽपि शताब्दं च हिमोदके ॥ ५० ॥ <br>
जलजन्तुर्भवेत्सोऽपि शतजन्मक्रमेण च । <br>
ततो नानाप्रकारा च मत्स्यजातिस्ततः शुचिः ॥ ५१ ॥ <br>
यो वा धनस्यापहारं देवब्राह्मणयोश्चरेत् । <br>
पातयित्वा स्वपुरुषान्दश पूर्वान्दशापरान् ॥ ५२ ॥ <br>
स्वयं याति च धूमान्धं धूमध्वान्तसमन्वितम् । <br>
धूमक्लिष्टो धूमभोजी वसेत्तत्र चतुर्युगम् ॥ ५३ ॥ <br>
ततो मूषकजातिश्च शतजन्मानि भारते । <br>
ततो नानाविधाः पक्षिजातयः कृमिजातयः ॥ ५४ ॥ <br>
ततो नानाविधा वृक्षजातयश्च ततो नरः । <br>
भार्याहीनो वंशहीनः शबरो व्याधिसंयुतः ॥ ५५ ॥ <br>
ततो भवेत्स्वर्णकारः सुवर्णस्य वणिक्तथा । <br>
ततो यवनसेवी च ब्राह्मणो गणकस्ततः ॥ ५६ ॥ <br>
विप्रो दैवज्ञोपजीवी वैद्यजीवी चिकित्सकः । <br>
व्यापारी लोहलाक्षादे रसादेर्विक्रयी च यः ॥ ५७ ॥ <br>
स याति नागवेष्टं च नागैर्वेष्टित एव च । <br>
वसेत्स्वलोममानाब्दं तत्र वै नागदंशितः ॥ ५८ ॥ <br>
ततो भवेत्स गणको वैद्यो वै सप्तजन्मसु । <br>
गोपश्च कर्मकारश्च शङखकारस्ततः शुचिः ॥ ५९ ॥ <br>
प्रसिद्धानि च कुण्डानि कथितानि पतिव्रते । <br>
अन्यानि चाप्रसिद्धानि तत्र क्षुद्राणि सन्ति वै ॥ ६० ॥ <br>
सन्ति पातकिनस्तेषु स्वकर्मफलभोगिनः । <br>
भ्रमन्ति तावत्संसारे किं भूयः श्रोतुमिच्छसि ॥ ६१ ॥ <br>
इति श्रीब्रह्मवैवर्तमहापुराणे प्रकृतिखण्डे <br>
नारदनारायणसंवादे सावित्र्युपाख्याने <br>
यमसावित्रीसंवादे कर्मविपाके पापिनां <br>
कुण्डनिर्णयो नामैकत्रिंशोऽध्यायः ॥ ३१ ॥ <br>
</p><br>

<p style="text-align:right;margin-right:30px; font-size:1.3em;"><a href="#top">GO TOP</a></p><br><br><br>
</td></tr></table></body></html><br>
<br>
<!--  CHECKED - 13-01-2018  -->
