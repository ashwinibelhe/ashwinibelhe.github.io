<html>
<head>
<meta http-equiv="content-type" content="text/html; charset=utf-8">
<title>
ब्रह्मवैवर्तपुराणम्   -  द्वितीयं प्रकृतिखण्डम्   -  एकादशोऽध्यायः 
</title>
<link rel="stylesheet" type="text/css" href="../css/brahmav.css"> 

<a name="top"></a>

</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../upa/intro-upa.htm">प्रस्तावना</a></li>
		<li><a href="../upa/intro-dasho.htm">दशोपनिषदे</a></li>
		<li><a href="../upa/intro-vaishnavo.htm">वैष्णव उपनिषदे</a></li>
		<li><a href="../upa/intro-shaiva.htm">शैव उपनिषदे</a></li>
		<li><a href="../upa/intro-shakta.htm">शाक्त उपनिषदे</a></li>
		<li><a href="../upa/intro-samanya.htm">सामान्य उपनिषदे</a></li>
		<li><a href="../upa/intro-sanyasa.htm">संन्यास उपनिषदे</a></li>
		<li><a href="../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#A7B0EF">

<table width="80%" border="0" align="center" bgcolor="#f8e0d7">
<tr><td> 

<div class="pre">
<a href="adhyaya-02-10.htm">मागील अध्याय</a>
</div>
<div class="nex">
<a href="adhyaya-02-12.htm">पुढचा अध्याय</a>
<br></div><br>

<p class="hdr1">
ब्रह्मवैवर्तपुराणम्</p>
<p class="hdr2">
द्वितीयं प्रकृतिखण्डम्  -  एकादशोऽध्यायः </p>

<p class="hdr3">
गङ्गोपाख्यानम्  - </p><br>

<p class="shl">
नारद उवाच<br>
कलेः पञ्चसहस्राब्दे समतीते सुरेश्वरी । <br>
क्व गता सा महाभागा तन्मे व्याख्यातुमर्हसि ॥ १ ॥ <br>
श्रीनारायण उवाच<br>
भारतं भारतोशापात्समागत्येश्वरेच्छया । <br>
जगाम तं च वैकुण्ठं शापान्ते पुनरेव सा ॥ २ ॥ <br>
भारतं भारती त्यक्त्वा चागमत्तद्धरेः पदम् । <br>
पद्मावती च शापान्ते गङ्गायाश्चैव नारद ॥ ३ ॥ <br>
गङ्गा सरस्वती लक्ष्मीश्चैतास्तिस्रः प्रिया हरेः । <br>
तुलसीसहिता ब्रह्मंश्चतस्रः कीर्तिताः श्रुतौ ॥ ४ ॥ <br>
नारद उवाच <br>
हेतुना केन दैवी वै विष्णुपादाब्जसंभवा । <br>
धातुः कमण्डलुस्था च शंकरस्य शिरोगता ॥ ५ ॥ <br>
बभूव सा मुनिथच्छे गङ्गा नारायणप्रिया । <br>
अहो केन प्रकारेण तन्मे व्याख्यातुमर्हसि ॥ ६ ॥ <br>
श्रीनारायण उवाच<br>
पुरा बभूव गोलोके सा गङ्गा द्रवरूपिणी । <br>
राधाकृष्णाङ्गसंभूता तदंशा तत्स्वरूपिणी ॥ ७ ॥ <br>
द्रवाधिष्ठातृरूपा या रूपेणाप्रतिमा भुवि । <br>
नवयौवनसंपन्ना रत्‍नाभरणभूषिता ॥ ८ ॥ <br>
शरन्मध्याह्नपद्मास्या सस्मिता सुमनोहरा । <br>
तप्तकाञ्जनवर्णाभा शरचन्द्रसमप्रभा ॥ ९ ॥ <br>
स्निग्धप्रभाऽतिसुस्निग्धा शुद्धसत्त्वस्वरूपिणी । <br>
सुपीनकठिनश्रोणी सुनितम्बयुगं वरम् ॥ १० ॥ <br>
पीनोन्नतं सुकठिनं स्तनयुग्मं सुवर्तुलम् । <br>
सुचारुनेत्रयुगलं सुकटाक्षं सुवक्रिमम् ॥ ११ ॥ <br>
वक्रिमं कबरीभारं मालतीमाल्यसंयुतम् । <br>
सिन्दूरबिन्दुललितं सार्धं चन्दनबिन्दुभिः ॥ १२ ॥ <br>
कस्तूरीपत्रिकायुक्तं गण्डयुग्मं मनोहरम् । <br>
बन्धूककुसुमाकारमधरोष्ठं च सुन्दरम् ॥ १३ ॥ <br>
पक्वदाडिमबीजाभदन्तपङ्‍क्तिसमुज्ज्वलम् । <br>
वाससी वह्निशुद्धे च नीवीयुक्ते च बिभ्रती ॥ १४ ॥ <br>
सा सकामा कृष्णपार्श्वे समुत्तस्थे सुलज्जिता । <br>
वाससा मुखमाच्छाद्य लोचनाभ्यां विभोर्मुखम् ॥ १५ ॥ <br>
निमेषरहिताभ्यां च पिबन्ती सततं मुदा । <br>
प्रफुल्लवदना हर्षान्नवसंगमलालसा ॥ १६ ॥ <br>
मूर्च्छिता प्रभुरूपेण पुलकाङ्कितविग्रहा । <br>
एतस्मिन्नन्तरे तत्र विद्यमाना च राधिका ॥ १७ ॥ <br>
गोपीत्रिंशत्कोटियुक्ता कोटिचन्द्रसमप्रभा । <br>
कोपेन रक्तपद्मास्या रक्तपङ्‍कजलोचना ॥ १८ ॥ <br>
श्वेतचम्पकवर्णाभा मत्तवारणगामिनी । <br>
अमूल्यरत्‍नखचितनानाभरणभूषिता ॥ १९ ॥ <br>
माणिक्यखचितं हारममूल्यं वह्निशौचकम् । <br>
पीताभवस्त्रयुगलं नीवीयुक्तं च बिभ्रती ॥ २० ॥ <br>
स्थलपद्मप्रभाजुष्टं कोमलं च सुरञ्जितम् । <br>
कृष्णदत्तार्घ्यसंयुक्तं विन्यस्यन्ती पदाम्बुजम् ॥ २१ ॥ <br>
रत्‍नेन्द्रराजखचितविमानादवरुह्य च । <br>
सेव्यमाना च सखिभिः श्वेतचामरवायुना ॥ २२ ॥ <br>
कस्तूरीबिन्दुतिलकं चन्दनेन्दुसमन्वितम् । <br>
दीप्तदीपप्रभाकारं सिन्दूरारुणसुन्दरम् ॥ २३ ॥ <br>
दधती भालमध्ये च सीमान्ताधस्तदुज्ज्वलम् । <br>
पारिजातप्रसूनादिमालायुक्तं सुवक्रिमम् ॥ २४ ॥ <br>
सुधारुकबरीभारं कम्पयन्ती च कम्पिता । <br>
सुचारुनासा संयुक्तमोष्ठं कम्पयती रुषा ॥ २५ ॥ <br>
गत्वा तस्थौ कृष्णपार्श्वे रत्‍नसिंहासने वरे । <br>
सखीनां च समूहैश्च परिपूर्णा विभोः सभा ॥ २६ ॥ <br>
तां च दृष्ट्‍वा समुत्तस्थौ कृष्णः सादरमच्युतः । <br>
संभाष्य मधुरालापैःसस्मितश्चससंभ्रमः ॥ २७ ॥ <br>
प्रणेमुरतिभक्ताश्च गोपा नम्रात्मकंधराः । <br>
तुष्टुवुस्ते च भक्त्या तं तुष्टाव परमेश्वरः ॥ २८ ॥ <br>
उत्थाय गङ्गा सहसा संभाषां च चकार सा । <br>
कुशलं परिपप्रच्छ भीताऽतिविनयेन च ॥ २९ ॥ <br>
नमभावस्थिता त्रस्ता शुष्ककण्ठौष्ठतालुका । <br>
ध्यानेन शरणापन्ना श्रीकृष्णचरणाम्बुजे ॥ ३० ॥ <br>
तद्धृत्पद्मे स्थितः कृष्णो भीतायै चाभयं ददौ । <br>
बभूव स्थिरचित्ता सा सर्वेश्वरवरेण च ॥ ३१ ॥ <br>
ऊर्ध्वं सिहासनस्थां च राधां गङ्गा ददर्श सा । <br>
सुस्निग्धा सुखदृश्यां च ज्वलन्तीं ब्रह्मतेजसा ॥ ३२ ॥ <br>
असंख्यब्रह्मणामाद्यां चाऽऽदिसृष्टिं सनातनीम् । <br>
यथा द्वादशवर्षीयां कन्यां च नवयौवनाम् ॥ ३३ ॥ <br>
विश्ववृन्दे निरुपमां रूपेण च गुणेन च । <br>
शान्तां कान्तामनन्तां तामाद्यन्तरहितां सतीम् ॥ ३४ ॥ <br>
शुभां सुभद्रां सुभगां स्वामिसौभाग्यसंयुताम् । <br>
सौन्दर्यसुन्दरीं श्रेष्ठां सुन्दरीष्वखिलासु च ॥ ३५ ॥ <br>
कृष्णार्धाङ्गी कृषसमां तेजसा वयसा त्विषा । <br>
पूजितां च महालक्ष्म्या महालक्ष्मीश्वरेण च ॥ ३६ ॥ <br>
प्रच्छाद्यमानां प्रभया सभामीशस्य सुप्रभाम् । <br>
सखीदत्तं च ताम्बूलं गृह्णतीमन्यर्लभम् ॥ ३७ ॥ <br>
अजन्यां सर्वजननीं धन्यां मान्या च मानिनीम् । <br>
कृष्णप्राणाधिदेवीं च प्राणप्रियतमां रमाम् ॥ ३८ ॥ <br>
दृष्ट्‍वा रासेश्वरी तृप्तिं न जगाम सुरेश्वरी । <br>
निमेषरहिताभ्यां च लोचनाभ्यां पपौ च ताम् ॥ ३९ ॥ <br>
एतस्मिन्नन्तरे राधा जगदीशमुवाच सा । <br>
वाचा मधुरया शान्ता विनीता सस्मिता मुने ॥ ४० ॥ <br>
राधिकोवाच<br>
केयं प्राणेश कल्याणी सस्मिता त्वन्मुखाम्बुजम् । <br>
पश्यन्तीं सततं पार्श्वे सकामा रक्तलोचना ॥ ४१ ॥ <br>
मूर्छां प्राप्नोति रूपेण पुलकाङ्कितविग्रहा । <br>
वस्त्रेण मुखमाच्छाद्य निरीक्षन्ती पुनः पुनः ॥ ४२ ॥ <br>
त्वं चापि मां संनिरीक्ष्य सकामः सस्मितः सदा । <br>
मयि जीवति गोलोके भूता दुर्वृत्तिरीदृशी ॥ ४३ ॥ <br>
त्वमेव चैवं दुर्वृत्तं वारं वारं करोषि च । <br>
क्षमां करोमि ते प्रेम्णा स्त्रीजातिः स्निग्धभाजसा ॥ ४४ ॥ <br>
संगृह्येमां प्रियामिष्टां गोलोकाद्‌गच्छ लम्पट । <br>
अन्यथा नहि ते भद्रं भविष्यसि सुरेश्वर ॥ ४५ ॥ <br>
दृष्टस्त्वं विरजायुक्तो मया चन्दनकानने । <br>
क्षता कृता मया पूर्वं सखीनां वचनादहो ॥ ४६ ॥ <br>
त्वया मच्छब्दमात्रेण तिरोधानं कृतं पुरा । <br>
देहं संत्यज्य विरजा नदीरूपा बभूव सा ॥ ४७ ॥ <br>
कोटियोजनविस्तीर्णा ततो दैर्घ्ये चतुर्गुणा । <br>
अद्यापि विद्यमाना सा तव सत्कीर्तिरूपिणी ॥ ४८ ॥ <br>
गृहं मयि गतायां च पुनर्गत्वा तदन्तिकम् । <br>
उच्चैररौषीर्विरजे विरजे चेति संस्मरन् ॥ ४९ ॥ <br>
तदा तोयात्समुत्थाय सा योगात्सिद्धयोगिनी । <br>
सालंकारा मूर्तिमती ददौ तुभ्यं च दर्शनम् ॥ ५० ॥ <br>
ततस्तां च समाश्लिष्य वीर्याधानं कृतं त्वया । <br>
ततो बभूवस्तस्यां च समुद्राः सप्त चैव हि ॥ ५१ ॥ <br>
दृष्टस्त्वं शोभया गोप्या युक्तश्चम्पककानने । <br>
सद्यो मच्छब्दमात्रेण तिरोधानं कृतं त्वया ॥ ५२ ॥ <br>
शोभा देहं परित्यज्य प्राविशच्चन्द्रमण्डलम् । <br>
ततस्तस्याः शरीरं च स्निग्धं तेजो बभूव ह ॥ ५३ ॥ <br>
संविभज्य त्वया दत्तं हृदयेन विदूयता । <br>
रत्‍नाय किंचित्स्वर्णाय किंचिन्सतिवराय च ॥ ५४ ॥ <br>
किंचित्स्त्रीणां मुखाब्जेभ्यः किंचिद्‌राज्ञे च किंचन । <br>
किंचित्प्रकृष्टवस्त्रेभ्यो रौप्येभ्यश्चापि किंचन ॥ ५५ ॥ <br>
किंचिच्चन्दनपङ्‍तेभ्यस्तोयेभ्यश्चापि किंचन । <br>
किंचित्किसलयेभ्यश्च पुष्पेभ्यश्चापि किंचन ॥ ५६ ॥ <br>
किंचित्फलेभ्यः सस्येभ्यः सुपक्वेभ्यश्च किंचन । <br>
नृपदेवगृहेभ्यश्च संस्कृतेभ्यश्च किंचन ॥ <br>
किंचिन्नूतनवस्त्रेभ्यो गोरसेभ्यश्च किंचन ॥ ५७ ॥ <br>
दृष्टस्त्वं प्रभया गोप्या युक्तो वृन्दावने वने । <br>
सद्यो मच्छब्दमात्रेण तिरोधानं कृतं त्वया ॥ ५८ ॥ <br>
प्रभा देहं परित्यज्य प्राविशत्सूर्यमण्डलम् । <br>
ततस्तस्याः शरीरं च तीक्ष्णं तेजो बभूव ह ॥ ५९ ॥ <br>
संविभज्य त्वया दत्तं प्रेम्णा च रुदता पुरा । <br>
विभज्य चक्षुषोर्दत्तं लज्जया मद्‌भयेन च ॥ ६० ॥ <br>
हुताशनाय किंचिच्च नृपेभ्यश्चापि किंचन । <br>
किंचित्पुरुषसंघेभ्यो देवेभ्यश्चापि किंचन ॥ ६१ ॥ <br>
किंचिद्‌दस्युगणेभ्यश्च नागेभ्यश्चापि किंचन । <br>
ब्राह्मणेभ्यो मुनिभ्यश्च तपस्विभ्यश्च किंचन ॥ ६२ ॥ <br>
स्त्रीभ्यः सौभाग्ययुक्ताभ्यो यशस्विभ्यश्च किंचन । <br>
तच्च दत्त्वा च सर्वेभ्यः पूर्वं रोदितुमुद्यतः ॥ ६३ ॥ <br>
शान्त्या गोप्या युतस्त्वं च दृष्टो वै रासमण्डले । <br>
वसन्ते पुष्पशय्यायां माल्यवांश्चन्दनोक्षितः ॥ ६४ ॥ <br>
रत्‍नप्रदीपैर्युक्तश्च रत्‍ननिर्मितमन्दिरे । <br>
रत्‍नभूषणभूषाढ्यो रत्‍नभूषितया सह ॥ ६५ ॥ <br>
त्वया दत्तं च ताम्बूलं भुक्तवत्यै सुवासितम् । <br>
तया दत्तं च ताम्बूलं भुक्तवांस्त्वं पुरा विभो ॥ ६६ ॥ <br>
सद्यो मच्छब्दमात्रेण तिरोधानं कृतं त्वया । <br>
शान्तिर्देहं परित्यज्य भिया लीना त्वयिप्रभो ॥ ६७ ॥ <br>
ततस्तस्याः शरीरं च गुणश्रेष्ठं बभूव ह । <br>
संविभज्य त्वया दत्तं प्रेम्णा च रुदता पुरा ॥ ६८ ॥ <br>
विश्वे विषयिणे किंचित्सत्त्वरूपाय विष्णवे । <br>
शुद्धसत्त्वस्वरूपायै किंक्तिलक्ष्म्यै पुरा विभो ॥ ६९ ॥ <br>
त्वन्मन्त्रोपासकेभ्यश्च वैष्णवेभ्यश्च किंचन । <br>
तपस्विभ्यश्च धर्माय धर्मिष्ठेभ्यश्च किंचन ॥ ७० ॥ <br>
मया पूर्वं हि दृष्टस्त्वं गोप्या च क्षमया सह । <br>
सुवेषवान्माल्यवांश्च गन्धचन्दनसंयुतः ॥ ७१ ॥ <br>
रत्‍नभूषितया चारुचन्दनोक्षितया तया । <br>
सुखेन मूर्च्छितस्तल्पे पुष्पचन्दनसंयुते ॥ ७२ ॥ <br>
श्लिष्टोऽभून्निद्रया सद्यः सुखेन नवसंगमात् । <br>
मया प्रबोधितौ सा च भवांश्च स्मरणं कुरु ॥ ७३ ॥ <br>
गृहीतं पीतवस्त्रं ते मुरली च मनोहरा । <br>
वनमाला कौस्तुभश्चाप्यमूल्यं रत्‍नकुण्डलम् ॥ ७४ ॥ <br>
पश्चात्प्रदत्तं प्रेम्णा च सखीनां वचनादहो । <br>
लज्जया कृष्णवर्णोऽभूदद्यापि च भवान्प्रभो ॥ ७५ ॥ <br>
क्षमा देहं परित्यज्य लज्जया पृथिवीं गता । <br>
ततस्तस्याः शरीरं च गुणश्रेष्ठं बभूव ह ॥ ७६ ॥ <br>
संविभज्य त्वया दत्तं प्रेम्णा च रुदता पुरा । <br>
किंचिद्‌दत्तं विष्णवे च वैष्णवेभ्यश्च किंचन ॥ ७७ ॥ <br>
धर्मिष्ठेभ्यश्च धर्माय दुर्बलेभ्यश्च किंचन । <br>
तपस्विभ्योऽपि देवेभ्यः पण्डितेभ्यश्च किंचन ॥ ७८ ॥ <br>
एतत्ते कथितं सर्वं किं भूयः श्रोतुमिच्छसि । <br>
त्वद्‌गुणं बहुविस्तारं जानामि च परं प्रभो ॥ ७९ ॥ <br>
इत्येवमुक्त्वा सा राधा रक्तपङ्कजलोचना । <br>
गङ्गा वक्तुं समारेभे नम्रास्यां लज्जिता सतीम् ॥ ८० ॥ <br>
गङ्गा रहस्यं योगेन ज्ञात्वा वै सिद्धयोगिनी । <br>
तिरोभूय सभामध्यात्स्वजलं प्रविवेश सा ॥ ८१ ॥ <br>
राधा योगेन विज्ञाय सर्वत्रावस्थितां च ताम् । <br>
पानं कर्तुं समारेभे गण्डूषात्सिद्धयोगिनी ॥ ८२ ॥ <br>
गङ्गा रहस्यं योगेन ज्ञात्वा वै सिद्धयोगिनी । <br>
श्रीकृष्णचरणाम्भोजं परमं शरणं ययौ ॥ ८३ ॥ <br>
गोलोकं चैव वैकुण्ठं ब्रह्मलोकादिकं तथा । <br>
ददर्श राधा सर्वत्र नैव गङ्गा ददर्श सा ॥ ८४ ॥ <br>
सर्वतो जलशून्यं च शुष्कं गोलोकपङ्कजम् । <br>
जलजन्तुसमहैश्च मृतदेहैः समिन्वतम् ॥ ८५ ॥ <br>
ब्रह्मविष्णुशिवानन्तधर्मेन्द्रेन्दुदिवाकराः । <br>
मनवो मानवाः सर्वे देवाः सिद्धास्तपस्विनः ॥ ८६ ॥ <br>
गोलोकं च समाजग्मुः शुष्ककण्ठौष्ठतालुकाः । <br>
सर्वे प्रणेमुर्गोविन्दं सर्वेशं प्रकृतेः परम् ॥ ८७ ॥ <br>
वरं वरेण्यं वरदं वरिष्ठं वरकारणम् । <br>
वरेशं च वरार्हं च सर्वेषां प्रवरं प्रभुम् ॥ ८८ ॥ <br>
निरीहं च निराकारं निर्लिप्तं च निराश्रयम् । <br>
निर्गुणं च निरुत्साहं निर्व्यूहं च निरञ्जनम् ॥ ८९ ॥ <br>
स्वेच्छामयं च साकारं भक्तानुग्रहविग्रहम् । <br>
सत्यस्वरूपं सत्येशं साक्षिरूपं सनातनम् ॥ ९० ॥ <br>
परं परेशं परमं परमात्मानमीश्वरम् । <br>
प्रणम्य तुष्टुवुः सर्वे भक्तिनम्रात्मकंधराः ॥ ९१ ॥ <br>
सगद्‌गदाः साश्रुनेत्राः पुलकाङ्कितविग्रहाः । <br>
सर्वे संस्तूय सर्वेशं भगवन्तं परं हरिम् ॥ ९२ ॥ <br>
ज्योतिर्मयं परं ब्रह्म सर्वकारणकारणम् । <br>
अमूल्यरत्‍नखचितचित्रसिंहासनस्थितम् ॥ ९३ ॥ <br>
सेव्यमानं च गोपालैः श्वेतचामरवायुना । <br>
गोपालिकानृत्यगीतं पश्यन्तं सस्मितं मुदा ॥ ९४ ॥ <br>
वल्गुवेषैः परिवृतं गोपैश्च शतकोटिभिः । <br>
चन्दनोक्षितसर्वाङ्गं रत्‍नभूषणभूषितम् ॥ ९५ ॥ <br>
नवीननीरदश्यामं किशोरं पीतवाससम् । <br>
यथा द्वादशवर्षीयं बालं गोपालरूपिणम् ॥ ९६ ॥ <br>
कोटिचन्द्रप्रभाजुष्टपुष्टश्रीयुक्तविग्रहम् । <br>
स्वतेजसा परिवृतं सुखदृश्यं मनोहरम् ॥ ९७ ॥ <br>
कोटिकन्दर्पसौन्दर्यलीलालावण्यविग्रहम् । <br>
दृश्यमानं च गोपीभिः सस्मिताभिश्च संततम् ॥ ९८ ॥ <br>
भूषणैर्भूषिताभिश्च महारत्‍नविनिर्मितैः । <br>
पिबन्तीभिर्लोचनाभ्यां मुखचन्द्रं प्रभोर्मुदा ॥ ९९ ॥ <br>
प्राणाधिकप्रियतमाराधावक्षःस्थलस्थितम् । <br>
तया प्रदत्तं ताम्बूलं भुक्तवन्तं सुवासितम् ॥ १०० ॥ <br>
परिपूर्णतमं रासे ददृशुः सर्वतः सुराः । <br>
मुनयो मानवाः सिद्धास्तपसा च तपस्विनः ॥ १०१ ॥ <br>
प्रहृष्टमानसाः सर्वे जग्मुः परमविस्मयम् । <br>
परस्परं समालोच्य ते तमूचुश्चतुर्मुखम् ॥ १०२ ॥ <br>
निवेदितुं जगन्नाथं स्वाभिप्रायमभीप्सितम् ॥ <br>
ब्रह्मा तद्वचनं श्रुत्वा स्थितं विष्णोस्तु दक्षिणे ॥ १०३ ॥ <br>
वामतो वामदेवस्य चागमत्कृष्णमुत्तमम् । <br>
परमानन्दयुक्तं च परमानन्दरूपकम् ॥ १०४ ॥ <br>
सर्वं कृष्णमयं धाता चापश्यद्‌रासमण्डले । <br>
सर्वं समानवेषं च समानासनसंस्थितम् ॥ १०५ ॥ <br>
द्विभुजं मुरलीहस्तं वनमालाविभूषितम् । <br>
मयूरपुच्छचूडं च कौस्तुभेन विराजितम् ॥ १०६ ॥ <br>
अतीव कमनीयं च सुन्दरं शान्तविग्रहम् । <br>
गुणभूषणरूपेण तेजसा वयसा त्विषा ॥ १०७ ॥ <br>
वाससा यशसा कीर्त्या मूर्त्या सुन्दरया समम् । <br>
परिपूर्णतमं सर्वं सर्वैश्वर्यसमन्वितम् ॥ १०८ ॥ <br>
कः सेव्यः सेवको वेति दृष्ट्‍वा निर्वक्तुमक्षमः । <br>
क्षणं तेजः स्वरूपं च रूपराशियुतं क्षणम् ॥ <br>
निराकारं च साकारं ददर्श द्वैधलक्षणम् ॥ १०९ ॥ <br>
एकमेव क्षणं कृष्णं राधया सहितं परम् । <br>
प्रत्येकासनसंस्थं च तया च सहितं क्षणम् ॥ ११० ॥ <br>
राधारूपधरं कृष्णं कृष्णरूपकलत्रकम् । <br>
किं स्त्रीरूपं च पुंरूपं विधाता ध्यातुमक्षमः ॥ १११ ॥ <br>
हृत्पद्मस्थं च श्रीकृष्णं धाता ध्यानेन चेतसा । <br>
चकार स्तवनं भक्त्या प्रणम्याथ त्वनेकधा ॥ ११२ ॥ <br>
ततः स चक्षुरुन्मील्य पुनश्च तदनुज्ञया । <br>
अपश्यत्कृष्णमेकं च राधावक्षः स्थलस्थितम् ॥ ११३ ॥ <br>
स्वपार्षदैः परिवृतं गोपीमण्डलमण्डितम् । <br>
पुनः प्रणेमुस्तं  दृष्ट्‍वा तुष्टुवुश्च पुनश्च ते ॥ ११४ ॥ <br>
विज्ञाय तदभिप्रायं तानुवाच सुरेश्वरः । <br>
सर्वा मा सर्वयज्ञेशः सर्वेशः सर्वभावनः ॥ ११५ ॥ <br>
श्रीभगवानुवाच<br>
आगच्छ कुशलं ब्रह्मन्नागच्छ कमलायते । <br>
इहाऽऽगच्छ महादेव शश्वत्कुशलमस्तु वः ॥ ११६ ॥ <br>
आगताः स्थ महाभागा गङ्गानयनकारणात् । <br>
गङ्गा मच्चरणाम्भोजे भयेन शरणं गता ॥ ११७ ॥ <br>
राधेमां पातुमिच्छन्ती दृष्ट्‍वा मत्संनिधानतः । <br>
दास्यामीमां बहिः कृत्वा यूयं कुरुत निर्भयाम् ॥ ११८ ॥ <br>
श्रीकृष्णस्य वचः श्रुत्वा सस्मितः कमलोद्‌भवः । <br>
तुष्टाव सर्वाराध्यां तां राधां श्रीकृष्णपूजिताम् ॥ ११९ ॥ <br>
वक्त्रैश्चतुर्भिः संस्तूय भक्तिनम्रात्मकंधरः । <br>
धाता चतुर्णां वेदानामुवाच चतुराननः ॥ १ २० ॥ <br>
ब्रह्मोवाच<br>
गङ्गा त्वदङ्गसंभूता प्रभोर्वै रासमण्डले । <br>
युवयोर्द्रवरूपा या मुग्धयोः शंकरः स्वराट् ॥ १२१ ॥ <br>
कृष्णांशा च त्वदंशा च त्वत्कन्यासदृशी प्रिया । <br>
त्वन्मन्त्रग्रहणं कृत्वा करोतु तव पूजनम् ॥ १२२ ॥ <br>
भविष्यति पतिस्तस्या वैकुण्ठे च चतुर्भुजः । <br>
भूगतायाः कलायाश्चलवणोदश्चवारिधिः ॥ १२३ ॥ <br>
गोलोकस्य च या राधा सर्वत्रस्था तथात्मिका । <br>
तदात्मिका त्वं देवेशि सर्वदा च तवाऽऽत्मजा ॥ १२४ ॥ <br>
ब्रह्मणो वचनं श्रुत्वा स्वीचकार च सस्मिता । <br>
वह्निर्बभूव सा कृष्णपादाङ्‌गुष्ठनखाग्रतः ॥ १२५ ॥ <br>
तत्रैव संवृता शान्ता तस्थौ तेषां च मध्यतः । <br>
उवास तोयादुत्थाय तदधिष्ठातृदेवता ॥ १२६ ॥ <br>
तत्तोयं ब्रह्मणा किंचित्स्थापितं च कमण्डलौ । <br>
किंचिद्‌दधार शिरसि चन्द्रार्धे चन्द्रशेखरः ॥ १२७ ॥ <br>
गङ्गायं राधिकामन्त्रं प्रददौ कमलोद्‌भवः । <br>
तत्स्तोत्र कवचं पूजाविधानं ध्यानमेव च ॥ १२८ ॥ <br>
सर्वं तत्सामवेदोक्तं पुरश्चर्याक्रमं तथा । <br>
गङ्गा तामेव संपूज्य वैकुण्ठं प्रययौ सती ॥ १२९ ॥ <br>
लक्ष्मीः सरस्वती गङ्गा तुलसी विश्वपावनी । <br>
एता नारायणस्यैवचतस्रो योषितो मुने ॥ १३० ॥ <br>
अथ तं सम्मितः कृष्णो ब्रह्माणं समुवाच ह । <br>
सर्वं कालस्य वृत्तान्तं दुर्बोध्यमविपश्चिताम् ॥ १३१ ॥ <br>
श्रीकृष्ण उवाच<br>
गृहाण गङ्गा हे ब्रह्मन् हे विष्णो हे महेश्वर । <br>
शृणु कालस्य वृत्तान्तं यदतीतं निशामय ॥ १३२ ॥ <br>
यूयं च येऽन्यदेवाश्च मुनयो मनवस्तथा । <br>
सिद्धास्तपस्विनश्चैव ये येऽत्रैव समागताः ॥ १३३ ॥ <br>
ते ते जीवन्ति गोलोके कालचक्रविवर्जिते । <br>
जलप्लुत सर्वविश्वमागतं प्राकृते लये ॥ १३४ ॥ <br>
ब्रह्माद्या येऽन्यविश्वस्थास्ते लीना अधुना मयि । <br>
वैकुण्ठं च विना सर्वं सजलं पश्य पद्मज ॥ १३५ ॥ <br>
गत्वा सृष्टिं कुरु पुनर्ब्रह्मलोकादिकं परम् । <br>
सब्रह्माण्डं विरचय पश्चाद्‌गङ्गा च यास्यति ॥ १३६ ॥ <br>
एवमन्येषु विश्वेषु सृष्ट्‍वा ब्रह्मादिकं पुनः । <br>
करोम्यहं पुनः सृष्टिं गच्छ शीघ्रं सुरैः सह ॥ १३७ ॥ <br>
मच्चक्षुषोर्निमेषेण ब्रह्मणः पतनं भवेत् । <br>
गताः कतिविधास्ते च भविष्यन्ति च वेधसः ॥ १३८ ॥ <br>
इत्युक्त्वा राधिकानाथो जगामान्तःपुरं मुने । <br>
देवा गत्वा पुनः सृष्टिं चक्रुरेव प्रयत्‍नतः ॥ १३९ ॥ <br>
गोलोके च स्थिता गङ्गा वैकुण्ठे शिवलोकके । <br>
ब्रह्मलोके तथाऽन्यत्र यत्र यत्र पुरा स्थिता ॥ १४० ॥ <br>
तत्रैव सा गता गङ्गा चाऽज्ञया परमात्मनः । <br>
निर्गता विष्णुपादाब्जात्तेन विष्णुपदी स्मृता ॥ १४१ ॥ <br>
इत्येवं कथितं सर्वं गङ्गोपाख्यानमुत्तमम् । <br>
सुखदं मोक्षदं सारं किं भूयः श्रोतुमिच्छसि ॥ १४२ ॥ <br>
इति श्री ब्रह्मवैवर्तमहापुराणे प्रकृतिखण्डे <br>
नारदनारायणसंवादे गङ्गोपाख्यानं नामैकादशोऽध्यायः ॥ ११ ॥ <br>
</p><br>
<p style="text-align:right;margin-right:30px; font-size:1.3em;"><a href="#top">GO TOP</a></p><br><br><br>
</td></tr></table></body></html><br>
<br>
<!--  CHECKED - 13-01-2018  -->
