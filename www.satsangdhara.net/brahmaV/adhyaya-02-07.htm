<html>
<head>
<meta http-equiv="content-type" content="text/html; charset=utf-8">
<title>
ब्रह्मवैवर्तपुराणम्   -  द्वितीयं प्रकृतिखण्डम्   -  सप्तमोऽध्यायः 
</title>
<link rel="stylesheet" type="text/css" href="../css/brahmav.css"> 

<a name="top"></a>

</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../upa/intro-upa.htm">प्रस्तावना</a></li>
		<li><a href="../upa/intro-dasho.htm">दशोपनिषदे</a></li>
		<li><a href="../upa/intro-vaishnavo.htm">वैष्णव उपनिषदे</a></li>
		<li><a href="../upa/intro-shaiva.htm">शैव उपनिषदे</a></li>
		<li><a href="../upa/intro-shakta.htm">शाक्त उपनिषदे</a></li>
		<li><a href="../upa/intro-samanya.htm">सामान्य उपनिषदे</a></li>
		<li><a href="../upa/intro-sanyasa.htm">संन्यास उपनिषदे</a></li>
		<li><a href="../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#A7B0EF">

<table width="80%" border="0" align="center" bgcolor="#f8e0d7">
<tr><td> 

<div class="pre">
<a href="adhyaya-02-06.htm">मागील अध्याय</a>
</div>
<div class="nex">
<a href="adhyaya-02-08.htm">पुढचा अध्याय</a>
<br></div><br>

<p class="hdr1">
ब्रह्मवैवर्तपुराणम्</p>
<p class="hdr2">
द्वितीयं प्रकृतिखण्डम्  -  सप्तमोऽध्यायः </p>

<p class="hdr3">
युगतन्माहात्म्यमन्वन्तरकालेश्वरगुणनिरूपणम्  - </p><br>

<p class="shl">
नारायण उवाच<br>
पुण्यक्षेत्रे ह्याजगाम भारते सा सरस्वती । <br>
गङ्गाशापेन कलया स्वयं तस्थौ हरेः पदम् ॥१॥<br>
भारती भारतं गत्वा ब्राह्मी च ब्रह्मणः प्रिया । <br>
वागधिष्ठातृदेवी सा तेन वाणी च कीर्तिता ॥२॥<br>
सर्वं विश्वं परिव्याप्य स्रोतस्येव हि दृश्यते । <br>
हरिः सरःसु तस्येयं तेन नाम्ना सरस्वती ॥३॥<br>
सरस्वती नदी सा च तीर्थरूपातिपावनी । <br>
पापिपापेध्मदाहाय ज्वलदग्निस्वरूपिणी ॥४॥<br>
पश्चाद्भगीरथानीता महीं भागीरथी शुभा । <br>
समाजगाम कलया वाणीशापेन नारद ॥५॥<br>
तत्रैव समये तां च दधार शिरसा शिवः । <br>
वेगं सोढुमशक्ताया भुवः प्रार्थनया विभुः ॥६॥<br>
पद्मा जगाम कलया सा च पद्मावती नदी । <br>
भारतं भारती शापात्स्वयं तस्थौ हरेः पदम् ॥७॥<br>
ततोऽन्यया सा कलया चालभज्जन्म भारते । <br>
धर्मध्वजसुता लक्ष्मीर्विख्याता तुलसीति च ॥८॥<br>
पुरा सरस्वतीशापात्तत्पश्चाद्धरिशापतः । <br>
बभूव वृक्षरूपा सा कलया विश्वपावनी ॥९॥<br>
कलौ पञ्चसहस्रं च वर्षं स्थित्वा च भारते । <br>
जग्मुस्ताश्च सरिद्‌रूपं विहाय श्रीहरेः पदम् ॥ १०॥<br>
यानि सर्वाणि तीर्थानि काशी वृन्दावनं विना । <br>
यास्यन्ति सार्धं ताभिश्च हरेर्वैकुण्ठमाज्ञया ॥ ११ ॥<br>
शालग्रामो हरेर्मूर्तिर्जगन्नाथश्च भारतम् । <br>
कलेर्दशसहस्रान्ते ययौ त्यक्त्वा हरेः पदम् ॥ १२॥<br>
वैष्णवाश्च पुराणानि शङ्खाश्च श्राद्धतर्पणम् । <br>
वेदोक्तानि च कर्माणि ययुः सार्धमेव च ॥ १३॥<br>
हरिपूजा हरेर्नाम तत्कीर्तिगुणकीर्तनम् । <br>
वेदाङ्गानि च शास्त्राणि ययुस्तैः सार्धमेव च ॥ १४॥<br>
सन्तश्च सत्यं धर्मश्च वेदाश्च ग्रामदेवताः । <br>
व्रतं तपस्याऽनशनं ययुस्तैः सार्धमेव च ॥ १५॥<br>
वामाचाररताः सर्वे मिथ्याकापट्यसंयुताः । <br>
तुलसीवर्जिता पूजा भविष्यति ततः परम् ॥ १६॥<br>
एकादशोविहीनाश्च सर्वे धर्मविवर्जिताः । <br>
हरिप्रसङ्गविमुखा भविष्यन्ति ततः परम् ॥ १७॥<br>
शठाः क्रूरा दाम्भिकाश्च महाहंकारसंयुताः । <br>
चौराश्च हिंसकाः सर्वे भविष्यन्ति ततः परम् ॥ १८॥<br>
पुंसां भेदस्तथा स्त्रीणां विवाहो वादनिर्णयः । <br>
स्वस्वामिभेदो वस्तूनां न भविष्यत्यतः परम् ॥ १९॥<br>
सर्वे जनाः स्त्रीवशाश्च पुंश्चल्यश्च गृहे गृहे । <br>
तर्जनैर्भर्त्सनैः शश्वत्स्वामिनं ताडयन्ति च ॥२०॥<br>
गृहेश्वरी च गृहिणी गृही भृत्याधिकोऽधमः । <br>
चेटी भूत्यासमा वध्वः श्वश्रूश्च श्वशुरस्तथा ॥२१ ॥<br>
कर्तारो बलिनो गेहे योनिसंबन्धिबान्धवाः । <br>
विद्यासंबन्धिभिः सार्धं संभाषाऽपि न विद्यते ॥२२॥<br>
यथाऽपरिचिता लोकास्तथा पुंसश्च बान्धवाः । <br>
सर्वकर्मक्षमाः पुंसो योषितामाज्ञया विना ॥२३॥<br>
ब्रह्मक्षत्रियविट्शूद्रा जात्याचारविनिर्णयः । <br>
संध्या च यज्ञसूत्रं च भावलुप्तं न संशयः ॥२४॥<br>
म्लेच्छाचारा भविष्यन्ति वर्णाश्चत्वार एव च । <br>
म्लेच्छशास्त्रं पठिष्यन्ति स्वशास्त्राणि विहाय ते । <br>
ब्रह्मक्षत्रविशां वंशाः शूद्राणां सेवकाः कलौ ॥२५॥<br>
सूपकारा भविष्यन्ति धावका वृषवाहकाः । <br>
सत्यहीना जनाः सर्वे सस्यहीना च मेदिनी ॥२६॥<br>
फलहीनाश्च तरवोऽपत्यहीनाश्च योषितः । <br>
क्षीरहीनास्तथा गावः क्षीरं सर्पिर्विवर्जितम् ॥२७॥<br>
दम्पती प्रीतिहीनौ च गृहिणः सुखवर्जिताः । <br>
प्रतापहीना भूपाश्च प्रजाश्च करपीडिताः ॥२८॥<br>
जलहीना नदा नद्यो दीर्घिकाः कन्दरादयः । <br>
धर्महीनाः पुण्यहीना वर्णाश्चत्वार एव च ॥२९॥<br>
लक्षेषु पुण्यवान्कोऽपि न तिष्ठति ततः परम् । <br>
कुत्सिता विकृताकारा नरा नार्यश्च बालकाः ॥३०॥<br>
कुवार्ताः कुत्सितपथा भविष्यन्ति ततः परम् । <br>
केचिद्‌ग्रामाश्च नगरा नरशून्या भयानकाः ॥३१॥<br>
केचिस्त्वल्पकुटीरेण नरेण च समन्विताः । <br>
अरण्यानि भविष्यन्ति ग्रामेषु नगरेषु च ॥३२॥<br>
अरण्यवासिनः सर्वे जनाश्च करपीडिताः । <br>
सस्यानि च भविष्यन्ति तडागेषु नदीषु च ॥३३॥<br>
क्षेत्राणि सस्यहीनानि प्रकृष्टान्यर्थतः परम् । <br>
हीनाः प्रकृष्टा धनिनो बलदर्पसमन्विताः ॥३४॥<br>
प्रकृष्टवंशजा हीना भविष्यन्ति कलौ युगे । <br>
अलीकवादिनो धूर्ताः शठा वै सत्यवादिनः ॥ ३५ ॥ <br>
पापिनः पुण्यवन्तश्चाप्यशिष्टः शिष्ट एव च । <br>
जितेन्द्रिया लम्पटाश्च पुंश्चल्यश्च पतिव्रताः ॥ ३६ ॥ <br>
तपस्विनः पातकिनो विष्णुभक्ता अवैष्णवाः । <br>
हिंसकाश्च दयायुक्ताश्चौराश्च नरघातिनः ॥ ३७ ॥ <br>
भिक्षूवेषधरा धूर्ता निन्दन्त्युपहसन्ति च । <br>
भूतादिसेवानिपुणा जनानां मोदकारिणः ॥ ३८ ॥ <br>
पूजितास्ते भविष्यति वञ्चका ज्ञानदुर्बलाः । <br>
वामना व्याधियुक्ताश्च नरा नार्यश्च सर्वतः ॥ ३९ ॥ <br>
अल्पायुषो जरायुक्ता यौवनेषु कलौ युगे । <br>
पलिता षोडशे वर्षे महावृद्धास्तु विंशतौ ॥ ४० ॥ <br>
अष्टवर्षा च युवती रजोयुक्ता च गर्भिणी । <br>
वासरान्ते प्रसूता स्त्री षोडशे च जरान्विता ॥ ४१ ॥ <br>
एताः काश्चित्सहस्रेषु वन्ध्याश्चापि कलौ युगे । <br>
कन्याविक्रयिणः सर्वे वर्णाश्चत्वार एव च ॥ ४२ ॥ <br>
मातृजायावधूनां च जारोपार्जनतत्पराः । <br>
कन्यानां भगिनीनां च जारोपार्जनजीविनः ॥ ४३ ॥ <br>
हरेर्नाम्नां विक्रयिणो भविष्यन्ति कलौ युगे । <br>
स्वयमुत्सृज्य दानं च कीर्तिवर्धनहेतवे ॥ ४४ ॥ <br>
तत्पश्चान्मनसाऽऽलोच्य स्वयमुलङ्‍घयिष्यति । <br>
देववृत्ति ब्रह्मवृत्तिं वृत्ति गुरुकुलस्य च ॥ ४५ ॥ <br>
स्वदत्तां परदत्तां वा सर्वमुल्लङ्‍घयिष्यति । <br>
कन्यकागामिनः केचित्केचिद्‌च्छ्‍वश्रभिगामिनः ॥ ४६ ॥ <br>
केचिद्‌वधूगामिनश्च केचित्सर्वत्रगामिनः । <br>
भगिनीगामिनः केचित्सपत्‍नीमातृगामिनः ॥ ४७ ॥ <br>
भ्रातृजायागामिनश्च भविष्यन्ति कलौ युगे । <br>
अगम्यागमनं चैव करिष्यन्ति गृहे गृहे ॥ ४८ ॥ <br>
आत्मयोनिं परित्यज्य विहरिष्यन्ति सर्वतः । <br>
पत्‍नीनां निर्णयो नास्ति भर्तृणां च कलौ युगे ॥ ४९ ॥ <br>
प्रजानां चैव वस्तूनां ग्रामाणां च विशेषतः । <br>
अलीकवादिनः सर्वे सर्वे चौर्यार्थलम्पटाः ॥ ५० ॥ <br>
परस्परं हिंसकाश्च सर्वे च नरघातिनः । <br>
ब्रह्मक्षत्रविशां वंशा भविष्यन्ति च पापिनः ॥ ५१ ॥ <br>
लाक्षालोहरसानां च व्यापारं लवणस्य च । <br>
वृषवाहा विप्रवंशाः शूद्राणां शवदाहिनः ॥ ५२ ॥ <br>
शूद्रान्नभोजिनः सर्वे सर्वे च वृषलीरताः । <br>
पञ्चपर्वपरित्यक्ताः कुहूरात्रिषु भोजिनः ॥ ५ ३ ॥ <br>
यज्ञसूत्रविहीनाश्च संध्याशौचविहीनकाः ॥ ५४ ॥ <br>
पुंश्चली वार्धुषाऽवीरा कुट्टिनी च रजस्वला । <br>
विप्राणां रन्धनागारे भविष्यन्ति च याचिकाः ॥ ५५ ॥ <br>
अन्नानां निर्णयो नास्ति योनीनां च विशेषतः । <br>
आश्रमाणां जनानां च सर्वे म्लेच्छाः कलौ युगे ॥ ५६ ॥ <br>
एवं कलौ संप्रवृत्ते सर्वे म्लेच्छमया भवे । <br>
हस्तप्रमाणे वृक्षे चाङ्गुष्ठमाने च मानवे ॥ ५७ ॥ <br>
विप्रस्य विष्णुयशसः पुत्रः कल्की भविष्यति । <br>
नारायणकलांशश्च भगवान्बलिनां बली ॥ ५८ ॥ <br>
दीर्घेण करवालेन दीर्घघोटकवाहनः । <br>
म्लेच्छशून्यां च पृथिवीं त्रिरात्रेण करिष्यति ॥ ५९ ॥ <br>
निर्म्लेच्छां वसुधां कृत्वा चान्तर्धानं करिष्यति । <br>
अराजका च वसुधा दस्युग्रस्ता भविष्यति ॥ ६० ॥ <br>
स्थूलप्रमाणं षड्रात्रं वर्षाधाराप्लुता मही । <br>
लोकशून्या वृक्षशून्या गृहशून्या भविष्यति ॥ ६१ ॥ <br>
ततश्च द्वादशादित्याः करिष्यन्त्युदयं मुने । <br>
प्राप्नोति शुष्कतां पृथ्वी समा तेषां च तेजसा ॥ ६२ ॥ <br>
कलौ गते च दुर्धर्षे संप्रवृत्ते कृते युगे । <br>
तपसत्यसमायुक्तो धर्मः पूर्णो भविष्यति ॥ ६३ ॥ <br>
तपस्विनश्च धर्मिष्ठा वेदज्ञा ब्राह्मणा भुवि । <br>
पतिव्रताश्च धर्मिष्ठा योषितश्च गृहे गृहे ॥ ६४ ॥ <br>
राजानः क्षत्रियाः सर्वे विप्रभक्ताः स्वधर्मिणः । <br>
प्रतापवन्तो धर्मिष्ठाः पुण्यकर्मरताः सदा ॥ ६५ ॥ <br>
वैश्या वाणिज्यनिरता विप्रभक्ताश्च धार्मिकाः । <br>
शूद्राश्च पुण्यशीलाश्च धर्मिष्ठा विप्रसेविनः ॥ ६६ ॥ <br>
विप्रक्षत्रविशां वंशा विष्णुयज्ञपरायणाः । <br>
विष्णुमन्त्ररताः सर्वे विष्णुभक्ताश्च वैष्णवाः ॥ ६७ ॥ <br>
श्रुतिस्मृतिपुराणज्ञा धर्मज्ञा ऋतुगामिनः । <br>
लेशो नास्ति ह्यधर्माणां धर्मपूर्णे कृते युगे ॥ ६८ ॥ <br>
धर्मस्त्रिपाच्च त्रेतायां द्विपाच्च द्वापरे स्मृतः । <br>
कलौ प्रवृत्ते पादात्मा सर्वलोपस्ततः परम् ॥ ६९ ॥ <br>
वाराः सप्त यथा विप्र तिथयः षोडश स्मृताः । <br>
यथा द्वादश मासाश्च ऋतवश्च षडेव हि ॥ ७० ॥ <br>
द्वौ पक्षौ चायने द्वे च चतुर्भिः प्रहरैर्दिनम् । <br>
चतुर्भिः प्रहरै रात्रिर्मासस्त्रिंशद्‌दिनैस्तथा ॥ ७१ ॥ <br>
वर्षः पञ्चविधो ज्ञेयः कालसंख्यां निबोध मे । <br>
यथा चाऽऽयान्ति यान्त्येव तथा युगचतुष्टयम् ॥ ७२ ॥ <br>
वर्षे पूर्णे नराणां च देवानां च दिवानिशम् । <br>
शतत्रये षष्ट्यधिके नराणां च युगे गते । <br>
देवानां च युगो ज्ञेयः कालसंख्याविदां मतः ॥ ७३ ॥ <br>
मन्वन्तरं तु दिव्यानां युगानामेकसप्ततिः । <br>
मन्वन्तरसमं ज्ञेयं चेन्द्रायुः परिकीर्तितम् ॥ ७४ ॥ <br>
अष्टाविंशतिमे चेन्द्रे गते ब्राह्मं दिवानिशम् । <br>
अष्टोत्तरे वर्षशते गते पातो विधेर्भवेत् ॥ ७५ ॥ <br>
प्रलयः प्राकृता ज्ञेयस्तत्रादृष्टा वसुंधरा । <br>
जलप्लुतानि विश्वानि ब्रह्मविष्णुशिवादयः ॥ ७६ ॥ <br>
ऋषयो जीविनः सर्वे लीनाः कृष्णे परात्परे । <br>
तत्रैव प्रकृतिर्लीना तेन प्राकृतिको लयः ॥ ७७ ॥ <br>
लये प्राकृतिकेऽतीते पाते च ब्रह्मणो मुने । <br>
निमेषमात्रः कालश्च कृष्णस्य परमात्मनः ॥ ७८ ॥ <br>
एवं नश्यन्ति सर्वाणि ब्रह्माण्डान्यखिलानि च । <br>
स्थितौ गोलोकवैकुण्ठौ श्रीकृष्णश्च सपार्षदः ॥ ७९ ॥ <br>
निमेषमात्रः प्रलयो यत्र विश्वं जलप्लुतम् । <br>
निमेषानन्तरे काले पुनः सृष्टिः क्रमेण च ॥ ८० ॥ <br>
एवं कतिविधा सृष्टिर्लयः कतिविधोऽपि वा । <br>
कतिकृत्वो गतायातः संख्यां जानाति कः पुमान् ॥ ८१ ॥ <br>
सृष्टीनां च लयानां च ब्रह्माण्डानां च नारद । <br>
ब्रह्मादीनां च विध्यण्डे संख्यां जानाति कः पुमान् ॥ ८२ ॥ <br>
ब्रह्माण्डानां च सर्वेषामीश्वरश्चैक एव सः । <br>
सर्वेषां परमात्मा च श्रीकृष्णः प्रकृतेः परः ॥ ८३ ॥ <br>
ब्रह्मादयश्च तस्यांशास्तस्यांशश्च महाविराट् । <br>
तस्यांशश्च विराट् क्षुद्रस्तस्यांशा प्रकृतिः स्मृता ॥ ८४ ॥ <br>
स च कृष्णो द्विधाभूतो द्विभुजश्च चतुर्भुजः । <br>
चतुर्भुजश्च वैकुण्ठे गोलोके द्विभुजः स्वयम् ॥ ८५ ॥ <br>
ब्रह्मादितृणपर्यन्तं सर्वं प्राकृतिकं भवेत् । <br>
यद्यत्प्राकृतिकं सृष्टं सर्वं नश्वरमेव च ॥ ८६ ॥ <br>
विद्ध्येकं सृष्टिमूलं तत्सत्यं नित्यं सनातनम् । <br>
स्वेच्छामयं परं ब्रह्म निर्लिप्तं निर्गुणं परम् ॥ ८७ ॥ <br>
निरुपाधि निराकारं भक्तानुग्रहविग्रहम् । <br>
अतीव कमनीयं च नवीननीरदप्रभम् ॥ ८८ ॥ <br>
द्विभुजं मुरलीहस्तं गोपवेषं किशोरकम् । <br>
सर्वज्ञं सर्वसेव्यं च परमात्मानमीश्वरम् ॥ ८९ ॥ <br>
करोति धाता ब्रह्माण्डं ज्ञानात्मा कमलोद्‌भवः । <br>
शिवो मृत्युंजयश्चैव संहर्ता सर्वतत्त्ववित् ॥ ९० ॥ <br>
यस्य ज्ञानाद्यत्तपसा सर्वेशस्तत्समो महान् । <br>
महाविभूतियुक्तश्च सर्वज्ञः सर्वदः स्वयम् ॥ ९१ ॥ <br>
सर्वव्यापी सर्वपाता प्रदाता सर्वसंपदाम् । <br>
विष्णुः सर्वेश्वरः श्रीमान्यस्य ज्ञानाज्जगत्पतिः ॥ ९२ ॥ <br>
महामाया च प्रकृतिः सर्वशक्तिमतीश्वरी । <br>
यज्ज्ञानाद्यस्य तपसा यद्‌भक्त्या यस्य सेवया ॥ ९३ ॥ <br>
सावित्री वेदमाता च वेदाधिष्ठातृदेवता । <br>
पूज्या द्विजानां वेदज्ञा यज्ज्ञानाद्यस्य सेवया ॥ ९४ ॥ <br>
सर्वविद्याधिदेवी सा पूज्या च विदुषां पुरा । <br>
यत्सेवया यत्तपसा यस्य ज्ञानात्सरस्वती ॥ ९५ ॥ <br>
यत्सेवया यत्तपसा प्रदात्री सर्वसंपदाम् । <br>
धनदस्याधिदेवी सा महालक्ष्मीः सनातनी ॥ ९६ ॥ <br>
यत्सेवया यत्तपसा सर्वविश्वेषु पूजिता । <br>
सर्वज्ञानाधिदेवी सा सर्वसंपत्प्रदायिनी ॥ ९७ ॥ <br>
सर्वेश्वरी सर्ववन्द्या सर्वेशं प्राप या पतिम् । <br>
सर्वस्तुता च सर्वज्ञा दुर्गा दुर्गतिनाशिनी ॥ ९८ ॥ <br>
कृष्णवामाशसंभूता कृष्णप्राणाधिदेवता । <br>
कृष्णप्राणाधिका प्रेम्णा राधिका कृष्णसेवया ॥ ९९ ॥ <br>
सर्वाधिक च रूपं च सौभाग्यं मानगौरवम् । <br>
कृष्णवक्षःस्थलस्थानं पत्‍नीत्वं प्राप सेवया ॥ १०० ॥ <br>
तपश्चकार सा पूर्वं ऽ शतशृङ्‍गे च पर्वते । <br>
दिव्यं युगसहस्रं च निराहाराऽतिकर्शिता ॥ १०१ ॥ <br>
कृशां निःश्वासरहितां दृष्ट्‍वाचन्द्रकलोपमाम् । <br>
कृष्णो वक्षःस्थले कृत्वा रुरोद कृपया विभुः ॥ १०२ ॥ <br>
वरं तस्यै ददौ सारं सर्वेषामपि दुर्लभम् । <br>
मम वक्षःस्थले तिष्ठ मयि ते भक्तिरस्त्विति ॥ १०३ ॥ <br>
सौभाग्येन च मानेन प्रेम्णा वै गौरवेण च । <br>
त्वं मे श्रेष्ठा परं प्रेम्णा ज्येष्ठा त्वं सर्वयोषिताम् ॥ १०४ ॥ <br>
वरिष्ठा च गरिष्ठा च संस्तुता पूजिता मया । <br>
सततं तव साम्योऽहं राध्यश्च प्राणवल्लभे ॥ १०५ ॥ <br>
इत्युक्त्वा जगतां नाथश्चके तच्चेतनां ततः । <br>
सपत्‍नीरहितां तां च चकार प्राणवल्लभाम् ॥ १०६ ॥ <br>
अन्या या याश्च देव्यो वै पूजितास्तस्य सेवया । <br>
तपस्या यादृशी यासां तासां तादृक्फलं मुने ॥ १०७ ॥ <br>
दिव्यं वर्षसहस्रं च तपस्तप्त्वा हिमालये । <br>
दुर्गा च तत्पदं ध्यात्वा सर्वपूज्या बभूव ह ॥ १०८ ॥ <br>
सरस्वती तपस्तप्त्वा पर्वते गन्धमादने । <br>
लक्षवर्षं च दिव्यं च सर्ववन्द्या बभूव सा ॥ १०९ ॥ <br>
लक्ष्मीर्युगशतं दिव्यं तपस्तप्त्वा च पुष्करे । <br>
सर्वसंपत्प्रदात्री सा चाभवत्तस्य सेवया ॥ ११० ॥ <br>
सावित्री मलये तप्त्वा द्विजपूज्या बभूव सा । <br>
षष्टिवर्षसहस्रं च दिव्यं ध्यात्वा च तत्पदम् ॥ १११ ॥ <br>
शतमन्वन्तरं तप्तं शंकरेण पुरा विभो । <br>
शतमन्वन्तरं चैव ब्रह्मणा तस्य भक्तितः ॥ ११२ ॥ <br>
शतमन्वन्तरं विष्णुस्तप्त्वा पाता बभूव ह । <br>
शतमन्वन्तरं धर्मस्तप्त्वा पूज्यो बभूव ह ॥ ११३ ॥ <br>
मन्वन्तरं तपस्तेपे शेषो भक्त्या च नारद । <br>
मन्वन्तरं च सूर्यश्च शक्रश्चन्द्रस्तथा गुरुः ॥ ११४ ॥ <br>
दिव्यं शतयुगं चैव वायुस्तप्त्वा च भक्तितः । <br>
सर्वप्राणः सर्वपूज्यः सर्वाधारो बभूव सः ॥ ११५ ॥ <br>
एवं कृष्णस्य तपसा सर्वे देवाश्च पूजिताः । <br>
मुनयो मानवा भूपा ब्राह्मणाश्चैव पूजिताः ॥ ११६ ॥ <br>
एवं ते कथितं सर्वं पुराणं च यथागमम् । <br>
गुरुवक्त्राद्यथा ज्ञातं किं भूयः श्रोतुमिच्छसि ॥ ११७ ॥ <br>
इति श्री ब्रह्मवैवर्तमहापुराणे प्रकृतिखण्डे नारदनारायणसंवादे  <br>
युगतन्माहात्म्यमन्वन्तरकालेश्वरगुणनिरूपणं नाम सप्तमोऽध्यायः ॥ ७ ॥ <br>
</p><br>
<p style="text-align:right;margin-right:30px; font-size:1.3em;"><a href="#top">GO TOP</a></p><br><br><br>
</td></tr></table></body></html><br>
<br>
<!--  CHECKED - 13-01-2018  -->
