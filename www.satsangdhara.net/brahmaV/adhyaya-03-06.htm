<html>
<head>
<meta http-equiv="content-type" content="text/html; charset=utf-8">
<title>
ब्रह्मवैवर्तपुराणम्   -  तृतीयं गणपतिखण्डम्   -  षष्ठोऽध्यायः  
</title>
<link rel="stylesheet" type="text/css" href="../css/brahmav.css"> 

<a name="top"></a>

</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../upa/intro-upa.htm">प्रस्तावना</a></li>
		<li><a href="../upa/intro-dasho.htm">दशोपनिषदे</a></li>
		<li><a href="../upa/intro-vaishnavo.htm">वैष्णव उपनिषदे</a></li>
		<li><a href="../upa/intro-shaiva.htm">शैव उपनिषदे</a></li>
		<li><a href="../upa/intro-shakta.htm">शाक्त उपनिषदे</a></li>
		<li><a href="../upa/intro-samanya.htm">सामान्य उपनिषदे</a></li>
		<li><a href="../upa/intro-sanyasa.htm">संन्यास उपनिषदे</a></li>
		<li><a href="../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#A7B0EF">

<table width="80%" border="0" align="center" bgcolor="#f8e0d7">
<tr><td> 

<div class="pre">
<a href="adhyaya-03-05.htm">मागील अध्याय</a>
</div>
<div class="nex">
<a href="adhyaya-03-07.htm">पुढचा अध्याय</a>
<br></div><br>

<p class="hdr1">
ब्रह्मवैवर्तपुराणम्</p>
<p class="hdr2">
तृतीयं गणपतिखण्डम्  -  षष्ठोऽध्यायः   </p>

<p class="hdr3">
पुण्यकव्रताज्ञाग्रहणम्  - </p><br>

<p class="shl">
शौनक उवाच <br>
नारायणवचः श्रुत्वा नारदो हृष्टमानसः ।  <br>
किं पप्रच्छ पुनः साधो तन्मे ब्रूहि तपोधन ॥ १ ॥  <br>
सूत उवाच <br>
नारायणवचः श्रुत्वा नारदो हृष्टमानसः ।  <br>
व्रतारम्भविधानं च संप्रष्टुमुपचत्रमे ॥ २ ॥  <br>
नारद उवाच <br>
कृतं केन प्रकारेण व्रतमेतच्छुभावहम् ।  <br>
तन्मे ब्रूहि मुनिश्रेष्ठ पार्वत्या भर्तुराज्ञया ॥ ३ ॥  <br>
ललाभ जन्म गोपीशः कृते सुव्रतया व्रते ।  <br>
ब्रह्मन्तेन प्रकारेण तन्नः शंसितुमर्हसि ॥ ४ ॥  <br>
नारायण उवाच <br>
कथयित्वा कथां दिव्यां विधानं च व्रतस्य च ।  <br>
स्वयं विधाता तपसां जगाम तपसे शिवः ॥ ५ ॥  <br>
हरेराराधनव्यग्रो मूर्तिभेदधरो हरिः ।  <br>
हरिभावनशीलश्च हरिध्यानपरायणः ॥ ६ ॥  <br>
परमानन्दपूर्णश्च ज्ञानानन्दः सनातनः ।  <br>
दिवानिशं न जानाति हरिमन्त्रं बहिः स्मरन् ॥ ७ ॥  <br>
प्रहृष्टमनसा देवी पार्वती भर्तुराज्ञया ।  <br>
किंकरान्प्रेरयामास विप्रांश्च व्रतहेतवे ॥ ८ ॥  <br>
आनीय सर्वद्रव्याणि व्रते योग्यानि यानि च ।  <br>
व्रतं कर्तु समारेभे शुभदा सा शुभे क्षणे ॥ ९ ॥  <br>
सनत्कुमारो भगवानाजगाम विधेः सुतः ।  <br>
मूर्तिमांस्तेजसा राशिः प्रज्वलन्ब्रह्मतेजसा ॥ १० ॥  <br>
ब्रह्मा जगाम हृष्टश्च ब्रह्मलोकात्सभार्यकः ।  <br>
अतित्रस्तो हि भगवानाजगाम सुरेश्वरः ॥ ११ ॥  <br>
विष्णुः क्षीरोदशायी च सलक्ष्मीकश्चतुर्भुजः ।  <br>
भगवाञ्जगतां पाता शास्ता भर्ता सपार्षदः ॥ १२ ॥  <br>
वनमालाधरः श्यामो भूषितो रत्‍नभूषणैः ।  <br>
तथा संभृतसंभारो रत्‍नयानेन नारद ॥ १३ ॥  <br>
सनकश्च सनन्दश्च कपिलश्च सनातनः ।  <br>
आसुरिश्च क्रतुर्हंसो वोढुः पञ्चशिखोऽरुणिः ॥ १४ ॥  <br>
यतिश्च सुमतिश्चैव वसिष्ठश्च सहानुगः ।  <br>
पुलहश्च पुलस्त्यश्चाप्यत्रिश्च भृगुरङ्‌गिराः ॥ १५ ॥  <br>
अगस्त्यश्च प्रचेताश्च दुर्वासाश्च्यवनस्तथा ।  <br>
मरीचिः कश्यपः कण्वो जरत्कारुश्च गौतमः ॥ १६ ॥  <br>
बृहस्पतिरुतथ्यश्च संवर्तः सौभरिस्तथा ।  <br>
जाबालिर्जमदग्निश्च जैगीषव्यश्च देवलः ॥ १७ ॥  <br>
गोकामुखो वक्ररथः पारिभद्रः पराशरः ।  <br>
विश्वामित्रो वामदेव ऋष्यशृङ्‌गो विभाण्डकः ॥ १८ ॥  <br>
मार्कण्डेयो मृकण्डुश्च पुष्करो लोमशस्तथा ।  <br>
कौत्सो वत्सश्च दक्षश्च बालाग्निरघमर्षणः ॥ १९ ॥  <br>
कात्यायनः कणादश्च पाणिनिः शाकटायनः ।  <br>
शङ्‌कुरापिशलिश्चैव शाकल्यः शङ्‌ख एव च ॥ २० ॥  <br>
एते चान्ये च बहवः सशिष्यामुनयो मुने ।  <br>
आवां च धर्मपुत्रौ च नरनारायणौ समौ ॥ २१ ॥  <br>
दिक्पालाश्च तथा देवा यक्षगन्धर्वकिन्नराः ।  <br>
आजग्मुः पर्वताः सर्वे सगणाः पार्वतीव्रते ॥ २२ ॥  <br>
हिमालयः शैलराजः सापत्यश्च सभार्यकः ।  <br>
सगणः सानुगश्चैव रत्‍नभूषणभूषितः ॥ २३ ॥  <br>
तथा संभृतसंभारो नानाद्रव्यसमन्वितः ।  <br>
मणिमाणिक्यरत्‍नानि व्रते योग्यानि यानि च ॥ २४ ॥  <br>
नानाप्रकारवस्तूनि जगत्यां दुर्लभानि च ।  <br>
लक्षं च गजरत्‍नानामश्वरत्‍नं त्रिलक्षकम् ॥ २५ ॥  <br>
दशलक्षं गवां रत्‍नं शतलक्षं सुवर्णकम् ।  <br>
रुचकानां हीरकाणां स्पर्शानां च तथैव च ॥ २६ ॥  <br>
मुक्तानां च चतुर्लक्षं कौस्तुभानां सहस्रकम् ।  <br>
सुस्वादुनानाद्रव्याणां लक्षभाराणि कौतुकी ॥  <br>
अनन्तरत्‍नप्रभव आजगाम सुताव्रते ॥ २७ ॥  <br>
ब्राह्मणा मनवः सिद्धा नागा विद्याधरास्तथा ।  <br>
संन्यासिनो भिक्षुकाश्च बन्दिनः पार्वतीव्रते ॥ २८ ॥  <br>
विद्याधरी नर्तकी च नर्तकाप्सरसां गणाः ।  <br>
नानाविधा वाद्यभाण्डा आजग्मुः शिवमन्दिरम् ॥ २९ ॥  <br>
कैलासराजमार्गं च चन्दनेन सुसंस्कृतम् ।  <br>
आम्रपल्लवसूत्राढ्यं कदलीस्तम्भशोभितम् ॥ ३० ॥  <br>
दूर्वाधान्यफलैः पर्णलाजषुष्पैर्विभूषितम् ।  <br>
निर्मितं पद्मरागेण ददृशुस्ते गणा मुदा ॥ ३१ ॥  <br>
उच्चैः सिंहासनेष्वेते पूजिताः शंकरेण च ।  <br>
कैलासवासिनः सर्वे परमानन्दसंयुताः ॥ ३२ ॥  <br>
दानाध्यक्षः शुनाशीरः कुबेरः कोशरक्षकः ।  <br>
आदेष्टा च स्वयं सूर्यः परिवेष्टा जलाधिपः ॥ ३३ ॥  <br>
दध्नां नद्यः सहस्राणि दुग्धानां च तथैव च ।  <br>
सहस्राणि घृतानां च गुडानां च शतानि च ॥ ३४ ॥  <br>
माध्वीकानां सहस्राणि तैलानां च शतानि च ।  <br>
लक्षाणि चैव तक्राणां बभूवुः पार्वतीव्रते ॥ ३५ ॥  <br>
पीयूषाणां च कुम्भानि शतलक्षाणि नारद ।  <br>
मिष्टान्नानां शर्कराणां बभूवुर्लक्षराशयः ।  <br>
यवगोधूमचूर्णानां घृताक्तानां च नारद ॥ ३६ ॥  <br>
स्वस्तिकानां च पूपानां बभूवुर्लक्षराशयः ।  <br>
गुडसंस्कृतलाजानां बभूवुः कोटिराशयः ॥ ३७ ॥  <br>
शालीनां पृथुकानां च राशीनां दशकोटयः ।  <br>
वरतण्डुलराशीनां मुने संख्या न विद्यते ॥ ३८ ॥  <br>
स्वर्णरौप्यप्रवालानां मणीनां च महामुने ।  <br>
बभूवुः पर्वतास्तत्र कैलासे पार्वतीव्रते ॥ ३९ ॥  <br>
पायसं पिष्टकं चैव शाल्यन्नं सुमनोहरम् ।  <br>
चकार लक्ष्मीः पाकं च व्यञ्जनं घृतसंस्कृतम् ॥ ४० ॥  <br>
बुभुजे देवर्षिगणैः शिवो नारायणेन च ।  <br>
बभूवुर्लक्षविप्राश्च परिवेषणकारकाः ॥ ४१ ॥  <br>
ताम्बूलं च ददौ तेभ्यः कर्पूरादिसुवासितम् ।  <br>
रत्‍नसिंहासनस्थेभ्यो विप्रलक्षाः सुदक्षकाः ॥ ४२ ॥  <br>
रत्‍नसिंहासनस्थं च विष्णुं क्षीरोदशायिनम् ।  <br>
सेव्यमानं पार्षदैश्च सस्मितैः श्वेतचामरैः ॥ ४३ ॥  <br>
ऋषिभिः स्तूयमानं च सिद्धैर्देवगणैस्तथा ।  <br>
विद्याधरीणां नृत्यानि पश्यन्तं सस्मितं मुदा ॥ ४४ ॥  <br>
गन्धर्वाणां च संगीतं श्रुतवन्तं मनोहरम् ।  <br>
पप्रच्छ शंकरो ब्रह्मन्ब्रह्मेशं प्रीतिपूर्वकम् ॥ ४५ ॥  <br>
ब्रह्मणा प्रेरितो युक्तं व्रतं कर्तव्यमीप्सितम् ।  <br>
देवर्षिगणपूर्णायां सभायां संपुटाञ्जलिः ॥ ४६ ॥  <br>
महादेव उवाच <br>
मदीयं वचनं नाथ श्रीनिवास शृणु प्रभो ।  <br>
तपःस्वरूप तपसां कर्मणां च फलप्रद ॥ ४७ ॥  <br>
व्रतानां जपयज्ञानां पूजानां सर्वपूजित ।  <br>
सर्वेषां बीजरूपेण वाञ्छाकल्पतरो हरे ॥ ४८ ॥  <br>
सुपुण्यकव्रतं कर्तुं ब्रह्मन्निच्छति पार्वती ।  <br>
पुत्रार्थिनी सा शोकार्ता हृदयेन विदूयता ॥ ४९ ॥  <br>
रतिभङ्‌गे कृते देवैर्व्यर्थवीर्यशुचाऽर्दिता ।  <br>
प्रबोधिता मया साध्वी विविधैर्वचनामृतैः ॥ ५० ॥  <br>
सत्पुत्रं स्वामिसौभाग्यं सुव्रता याचते व्रते ।  <br>
ताभ्यां विना न संतुष्टा स्वप्राणांस्त्यक्तुमिच्छति ॥ ५१ ॥  <br>
पुरा त्यक्त्वा स्वदेहं च पितृयज्ञे च मानिनी ।  <br>
मन्निन्दया हिमवति पुनर्जन्म ललाभ सा ॥ ५२ ॥  <br>
सर्व जानासि वृत्तान्तं सर्वज्ञं त्वां वदामि किम् ।  <br>
काऽऽज्ञा तां वद तत्त्वज्ञ परिणामशुभप्रदाम् ॥ ५३ ॥  <br>
दुर्निवार्यश्च सर्वेश स्त्रीस्वभावश्च चापलः ।  <br>
दुस्त्याज्यं योगिभिः सिद्धैरस्माभिश्च तपस्विभिः ॥ ५४ ॥  <br>
जितेन्द्रियैर्जितक्रोधैः स्त्रीरूपं मोहकारणम् ।  <br>
सर्वमायाकरण्डं च कामवर्धनकारणम् ॥ ५५ ॥  <br>
ब्रह्मास्त्रं कामदेवस्य दुर्भेद्यं जयकारणम् ।  <br>
सुनिर्मितं च विधिना सर्वाद्यं विधिपूर्वकम् ॥ ५६ ॥  <br>
मोक्षद्वारकपाटं च हरिभक्तिनिरोधनम् ।  <br>
संसारबन्धनस्तम्भरज्जुरूपमकृन्तनम् ॥ ५७ ॥  <br>
वैराग्यनाशबीजं च शश्वद्‍रागविवर्धनम् ।  <br>
पत्तनं साहसानां च दोषाणामालयं सदा ॥ ५८ ॥  <br>
अप्रत्ययानां क्षेत्रं च स्वयं कपटमूर्तिमत् ।  <br>
अहंकाराश्रयं शश्वद्‌विषकुम्भं सुधामुखम् ॥ ५९ ॥  <br>
सर्वैरसाध्यमानं च दुराराध्यं च सर्वदा ।  <br>
स्वकार्यसाध्याचाराढ्य कलहाङ्‌करकारणम् ॥ ६० ॥  <br>
सर्वं निवेदितं नाथ कर्तव्यं वक्तुमर्हसि ।  <br>
कार्यं सर्वं परामर्शे परिणामसुखावहम् ॥ ६१ ॥  <br>
नारायण उवाच <br>
इत्येवमुक्त्वा भगवान्निरीक्ष्य ब्रह्मणो मुखम् ।  <br>
विरराम सभामध्ये स्तुत्वा च कमलापतिम् ॥ ६२ ॥  <br>
शंकरस्य वचः श्रुत्वा प्रहस्य जगदीश्वरः ।  <br>
हितं च नीतिवचनं प्रवक्तुमुपचक्रमे ॥ ६३ ॥  <br>
विष्णुरुवाच <br>
सुपुण्यकव्रतं सारं सतीसंतानहेतवे ।  <br>
स्वामिसौभाग्यबीजं च पत्‍नी ते कर्तुमिच्छति ॥ ६४ ॥  <br>
सर्वासाध्यं दुराराध्यं सर्वकामफलप्रदम् ।  <br>
सुखदं सुखसारं च मोक्षदं पार्वतीश्वर ॥ ६५ ॥  <br>
सर्वेश्वरो व्रतपरो व्रताराध्यो गुणात्परः ।  <br>
गोलोकनाथो भगवान्पूर्णब्रह्म सनातनः ॥ ६६ ॥  <br>
आत्मा साक्षिस्वरूपश्च ज्योतीरूपः सनातनः ।  <br>
निराश्रयश्च निर्लिप्तो निरुपाधिर्निरामयः ॥ ६७ ॥  <br>
भक्तप्राणश्च भस्तेशो भक्तानुग्रहकारकः ।  <br>
दुराराध्यो हि योऽन्येषां भक्तानामतिसाधकः ॥ ६८ ॥  <br>
भक्त्यधीनो हि भगवान्सर्वसिद्धो हि निष्कलः ।  <br>
ते यस्य च कलाः पुंसो ब्रह्मविष्णुमहेश्वराः ॥ ६९ ॥  <br>
महान्विराड्यदंशश्च निर्लिप्तः प्रकृतेः परः ।  <br>
अव्ययो निग्रहश्चोग्रो भक्तानुग्रहविग्रहः ॥ ७० ॥  <br>
उग्रग्रहो ग्रहाणां च ग्रहनिग्रहकारकः ।  <br>
त्रिकोटिजन्ममध्ये च न साध्यो भवता विना ॥ ७१ ॥  <br>
लब्ध्वा हि भारते जन्म हरिभक्तिं लभेन्नरः ।  <br>
सेवनं क्षुद्रदेवानां कृत्वा सप्तसु जन्मसु ॥  <br>
सूर्यमन्त्रमवाप्नोति केवलं स तदाशिषा ॥ ७२ ॥  <br>
सूर्यमन्त्रं समाराध्य त्रिषु जन्मसु भारते ।  <br>
प्राप्नोति शैवं मन्त्रं च सर्वदं मानवो मुदा ॥ ७३ ॥  <br>
संसेव्य परया भक्त्या त्वामेव सप्तजन्मसु ।  <br>
प्राप्नोति मायामन्त्रं च त्वत्पादाब्जप्रसादतः ॥ ७४ ॥  <br>
शतजन्मसु चाऽऽराध्य मायां नारायणीं पराम् ।  <br>
नारायणकलां सेव्यां समवाप्नोति मानवः ॥ ७५ ॥  <br>
कलां निषेव्य वर्षेऽत्र पुण्यक्षेत्रे सुदुर्लभे ।  <br>
कृष्णभक्तिमवाप्नोति भक्तसंसर्गहैतुकीम् ॥ ७६ ॥  <br>
संप्राप्य भक्तिं निष्पक्वां भ्रामंभ्रामं च भारते ।  <br>
प्राप्नोति परिपक्वां च भक्तिं भक्तनिषेवया ॥ ७७ ॥  <br>
तदा भक्तप्रसादेन देवानामाशिषा शिव ।  <br>
श्रीकृष्णमंत्रं प्राप्नोति निर्वाणफलदं परम् ॥ ७८ ॥  <br>
कृष्णव्रतं कृष्णमन्त्रं सर्वकामफलप्रदम् ।  <br>
कृष्णतुल्यो भवेद्‌भक्तश्चिरं कृष्णनिषेवया ॥ ७९ ॥  <br>
महति प्रलये पातः सर्वेषां वै सुनिश्चितम् ।  <br>
न पातः कृष्णभक्तानां साधूनामविनाशिनाम् ॥ ८० ॥  <br>
अविनाशिनि गोलोके मोदन्ते कृष्णकिंकराः ।  <br>
हसन्ति ते सुनिश्चिन्ता देवान्ब्रह्मादिकाञ्छिव ॥ ८ १ ॥  <br>
त्वं संहर्ता च सर्वेषां न भक्तानां महेश्वर ।  <br>
माया मोहयते सर्वान् भक्तान्न कृपया मम ॥ ८२ ॥  <br>
माया नारायणी माता सर्वेषां कृष्णभक्तिदा ।  <br>
न कृष्णभक्तिं प्राप्नोति विना मायानिषेवणम् ॥ ८३ ॥  <br>
सा च नारायणी माया मूलप्रकृतिरीश्वरी ।  <br>
कृष्णप्रिया कृष्णभक्ता कृष्णतुल्याऽविनाशिनी ॥ ८४ ॥  <br>
सा च तेजः स्वरूपा च स्वेच्छाविग्रहधारिणी ।  <br>
आविर्भूता च देवानां तेजसाऽसुरनिग्रहे ॥ ८५ ॥  <br>
निहत्य दैत्यसंघांश्च दक्षपन्त्यां च भारते ।  <br>
ललाभ दक्षतपसा जन्म चानेकजन्मनः ॥ ८६ ॥  <br>
त्यक्त्वा देहं पितुर्यज्ञे सा सती तव निन्दया ।  <br>
जगाम देवी गोलोकं कृष्णशक्तिः सनातनी ॥ ८७ ॥  <br>
गृहीत्वा विग्रहं तस्या गुणरूपाश्रयं परम् ।  <br>
भ्रामंभ्रमं भारते त्वं विषण्णोऽभूः पुरा हर ॥ ८८ ॥  <br>
प्रबोधितो मया त्वं च श्रीशैलेषु सरित्तटे ।  <br>
ललाभ जन्म सा शैलकान्तायामचिरेण च ॥ ८९ ॥  <br>
करोतु पुण्यकं साध्वी सुव्रता सुव्रतं शिवा ।  <br>
राजसूयसहस्राणां पुण्यं शंकर पुण्यके ॥ ९० ॥  <br>
राजसूयसहस्राणां व्रते यत्र धनव्ययः ।  <br>
न साध्यं सर्वसाध्वीनां व्रतमेतत्‌त्रिलोचन ॥ ९१ ॥  <br>
स्वयं गोलोकनाथश्च पुष्पकस्य प्रभावतः ।  <br>
पार्वतीगर्भजातश्च तव पुत्रो भविष्यति ॥ ९२ ॥  <br>
स्वयं देवगणानां स यस्यादीशः कृपानिधिः ।  <br>
गणेश इतिविख्यातो भविष्यति जगत्‌त्रये ॥ ९३ ॥  <br>
यस्य स्मरणमात्रेण विघ्ननाशो भवेद्ध्रुवम् ।  <br>
जगतां हेतुनाऽनेन विघ्ननिघ्नाभिधो विभुः ॥ ९४ ॥  <br>
नानाविधानि द्रव्याणि यस्माद्‌देयानि पुण्यके ।  <br>
भुक्त्वा लम्बोदरत्वं च तेन लम्बोदरः स्मृतः ॥ ९५ ॥  <br>
शनिदृष्ट्या शिरश्छेदाद्‌गजवक्त्रेण योजितः ।  <br>
गजाननः शिशुस्तेन सर्वेषां सर्वसिद्धिदः ॥ ९६ ॥  <br>
दन्तभङ्‌गः परशुना पर्शुरामस्य वै यतः ।  <br>
हेतुना तेन विख्यातश्चैकदन्ताभिधः शिशुः ॥ ९७ ॥  <br>
पूज्यश्च सर्वदेवानामस्माकं जगतां विभुः ।  <br>
सर्वाग्रे पूजनं तस्य भविता मद्वरेण वै ॥ ९८ ॥  <br>
पूजासु सर्वदेवानामग्रे संपूज्य तं जनः ।  <br>
पूजाफलमवाप्नोति निर्विघ्नेन वृथाऽन्यथा ॥ ९९ ॥  <br>
गणेशं च दिनेशं च विष्णुं शंभुं हुताशनम् ।  <br>
दुर्गामेतान्संनिषेव्य पूजयेद्‌देवतान्तरम् ॥ १०० ॥  <br>
गणेशपूजने विघ्नं निर्मूलं जगतां भवेत् ।  <br>
निर्व्याधिः सूर्यपूजायां शुचिः श्रीविष्णुपूजने ॥ १०१ ॥  <br>
मोक्षश्च पापनाशश्च यशश्चैश्वर्यमुत्तमम् ।  <br>
तत्त्वज्ञानं सुतत्त्वानां बीजं शंकरपूजनात् ॥ १०२ ॥  <br>
स्वबुद्धिशुद्धिजननं कीर्तितं वह्निपूजनम् ।  <br>
विधिसंस्कृतवह्नेस्तु पूजातो ज्ञानतो मृतिः ॥ १०३ ॥  <br>
दाता भोक्ता च भवति शंकराग्निनिषेवणात् ।  <br>
हरिभक्तिपदं चैव परं दुर्गार्चनं शिवम् ॥ १०४ ॥  <br>
विपरीतं त्रिजगतामेतेषां पूजनं विना ।  <br>
एवं क्रमो महादेव कल्पे कल्पेऽस्ति निश्चितम् ॥ १०५ ॥  <br>
एते शश्वद्विद्यमाना नित्याः सृष्टिपरायणाः ।  <br>
आविर्भावतिरोभावौ चैतेषामीश्वरेच्छया ॥ १०६ ॥  <br>
इत्युक्त्वा श्रीहरिस्तत्र विरराम सभातले ।  <br>
प्रहृष्टा देवता विप्राः पार्वत्या सह शंकरः ॥ १०७ ॥  <br>
इति श्रीब्रह्मवैवर्त महापुराणे गणपतिखण्डे  <br>
नारदनारायणसंवादे पुण्यकव्रताज्ञाग्रहणं  नाम षष्ठोऽध्यायः ॥ ६ ॥  <br>
</p><br>

<p style="text-align:right;margin-right:30px; font-size:1.3em;"><a href="#top">GO TOP</a></p><br><br><br>
</td></tr></table></body></html><br>
<br>
<!--  CHECKED - 28-05-2018  -->
