<html>
<head>
<title> ध्यानबिन्दूपनिषद </title>
<meta http-equiv="content-type" content="text/html; charset=utf-8">
<link rel="stylesheet" type="text/css" href="../css/upa.css">
</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="intro-upa.htm">प्रस्तावना</a></li>
		<li><a href="intro-dasho.htm">दशोपनिषदे</a></li>
		<li><a href="intro-vaishnavo.htm">वैष्णव उपनिषदे</a></li>
		<li><a href="intro-shaiva.htm">शैव उपनिषदे</a></li>
		<li><a href="intro-shakta.htm">शाक्त उपनिषदे</a></li>
		<li><a href="intro-samanya.htm">सामान्य उपनिषदे</a></li>
		<li><a href="intro-sanyasa.htm">संन्यास उपनिषदे</a></li>
		<li><a href="intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="../brahmaV/intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#ffeebb">
<table width="75%" border="0" align="center" bgcolor="#ffeebb">

<tr><td>

<p class="hdr1"> ॥ ध्यानबिन्दूपनिषत् ॥  </p><br>

<p class="sh">
ध्यात्वा यद्ब्रह्ममात्रं ते स्वावशेषधिया ययुः । <br>
योगतत्त्वज्ञानफलं तत्स्वमात्रं विचिन्तये ॥ <br>
ॐ सह नाववतु ॥ सह नौ भुनक्तु ॥ <br>
सह वीर्यं करवावहै ॥ <br>
तेजस्विनावधीतमस्तु मा विद्विषावहै ॥  <br>
ॐ शान्तिः शान्तिः शान्तिः ॥ <br>
<br>
ब्रह्मध्यानयोगमहिमा - <br>
यदि शैलसमं पापं विस्तीर्णं बहुयोजनम् । <br>
भिद्यते ध्यानयोगेन नान्यो भेदः कदाचन ॥ १ ॥ <br>
बीजाक्षरं परं बिन्दु नादो तस्योपरि स्थितम् । <br>
सशब्दश्चाक्षरे क्षीणे निःशब्दं परमं पदम् ॥ २ ॥ <br>
अनाहतं तु यच्छब्दं तस्य शब्दस्य यत्परम् । <br>
तत्परं विन्दते यस्तु स योगी छिन्नसंशयः ॥ ३ ॥ <br>
<br>
ब्रह्मणः सूक्ष्मत्वं सर्वव्यापकत्त्वं च - <br>
वालाग्रशतसाहस्रं तस्य भागस्य भागिनः । <br>
तस्य भागस्य भागार्धं तत्क्षये तु निरञ्जनम् ॥ ४ ॥ <br>
पुष्पमध्ये यथा गन्धः पयोमध्ये यथा घृतम् । <br>
तिलमध्ये यथा तैलं पाषाणेष्विव काञ्चनम् ॥ ५ ॥ <br>
एवं सर्वाणि भूतानि मणौ सूत्र इवात्मनि । <br>
स्थिरबुद्धिरसंमूढो ब्रह्मविद्ब्रह्मणि स्थितः ॥ ६ ॥ <br>
तिलानां तु यथा तैलं पुष्पे गन्ध इवाश्रितः । <br>
पुरुषस्य शरीरे तु सबाह्याभ्यन्तरे स्थितः ॥ ७ ॥ <br>
वृक्षं तु सकलं विद्याच्छाया तस्यैव निष्कला । <br>
सकले निष्कले भावे सर्वत्रात्मा व्यवस्थितः ॥ ८ ॥ <br>
<br>
प्राणस्वरूपम् - <br>
ओमित्येकाक्षरं ब्रह्म ध्येयं सर्वं मुमुक्षिभिः । <br>
पृथिव्यग्निश्च ऋग्वेदो भूरित्येव पितामहः ॥ ९ ॥ <br>
अकारे तु लयं प्राप्ते प्रथमे प्रणवांशके । <br>
अन्तरिक्ष यजुर्वायुर्भुवो विष्णुर्जनार्दनः ॥ १० ॥ <br>
उकारे तु लयं प्राप्ते द्वितीये प्रणवांशके । <br>
द्यौः सूर्यः सामवेदश्च स्वरित्येव महेश्वरः ॥ ११ ॥ <br>
मकारे तु लयं प्राप्ते तृतीये प्रणवांशके । <br>
अकारः पीतवर्णः स्याद्‌रजोगुण उदीरितः ॥ १२ ॥ <br>
उकारः सात्त्विकः शुक्लो मकारः कृष्णतामसः । <br>
अष्टाङ्गं च चतुष्पादं त्रिस्थानं पञ्चदैवतम् ॥ १३ ॥ <br>
ओङ्कारं यो न जानाति ब्रह्मणो न भवेत्तु सः । <br>
<br>
प्रणवध्यानविधिः - <br>
प्रणवो धनुः शरो ह्यात्मा ब्रह्म तल्लक्ष्यमुच्यते ॥ १४ ॥ <br>
अप्रमत्तेन वेद्धव्यं शरवत्तन्मयो भवेत् । <br>
निवर्तन्ते क्रियाः सर्वास्तस्मिन्दृष्टे परावरे ॥ १५ ॥ <br>
ओङ्कारप्रभवा देवा ओङ्कारप्रभवाः स्वराः । <br>
ओङ्कारप्रभवं सर्वं त्रैलोक्यं सचराचरम् ॥ १६ ॥ <br>
ह्रस्वो दहति पापानि दीर्घः सम्पत्प्रदोऽव्ययः । <br>
अर्धमात्रा समायुक्तः प्रणवो मोक्षदायकः ॥ १७ ॥ <br>
तैलधारामिवाच्छिन्नं दीर्घघण्टानिनादवत् । <br>
अवाच्यं प्रणवस्याग्रं यस्तं वेद स वेदवित् ॥ १८ ॥ <br>
<br>
प्राणायामपूर्वक प्रणवध्यानम् - <br>
हृत्पद्मकर्णिकामध्ये स्थिरदीपनिभाकृतिम् । <br>
अङ्गुष्ठमात्रमचलं ध्यायेदोङ्कारमीश्वरम् ॥ १९ ॥ <br>
इडया वायुमापुर्य पूरयित्वोदरस्थितम् । <br>
ओङ्कारं देहमध्यस्थं ध्यायेज्ज्वालावलीवृतम् ॥ २० ॥ <br>
ब्रह्मा पूरक इत्युक्तो विष्णुः कुम्भक उच्यते । <br>
रेचो रुद्र इति प्रोक्तः प्राणायामस्य देवताः ॥ २१ ॥ <br>
<br>
प्रकारान्तरेण प्रणवध्यानम् - <br>
आत्मानमरणिं कृत्वा प्रणवं चोत्तरारणिम् । <br>
ध्याननिर्मथनाभ्यासादेवं पश्येन्निगूढवत् ॥ २२ ॥ <br>
ओङ्कारध्वनिनादेन वायोः संहरणान्तिकम् । <br>
यावद्‌बलं समादध्यात्सम्यङ्नादलयावधि ॥ २३ ॥ <br>
गमागमस्थं गमनादिशून्यं <br>
&nbsp;&nbsp;&nbsp;&nbsp; ओङ्कारमेकं रविकोटिदीप्तिम् । <br>
पश्यन्ति ये सर्वजनान्तरस्थं <br>
&nbsp;&nbsp;&nbsp;&nbsp; हंसात्मकं ते विरजा भवन्ति ॥ २४ ॥ <br>
<br>
सविशेषब्रह्मध्यानम् - <br>
यन्मनस्त्रिजगत्सृष्टिस्थितिप्रलयकर्मकृत् । <br>
तन्मनो विलयं याति तद्विष्णोः परमं पदम् ॥ २५ ॥ <br>
अष्टपत्रं तु हृत्पद्मं द्वात्रिंशत्केसरान्वितम् । <br>
तस्य मध्यगतो भानुर्भानुमध्यगतः शशी ॥ २६ ॥ <br>
शशिमध्यगतो वह्निर्वह्निमध्यगता प्रभा । <br>
प्रभामध्यगतं पीठं नानारत्‍नप्रवेष्टितम् ॥ २७ ॥ <br>
तस्य मध्यगतं देवं वासुदेवं निरञ्जनम् । <br>
श्रीवत्सकौस्तुभोरस्कं मुक्तामणिविभूषितम् ॥ २८ ॥ <br>
शुद्धस्फटिकसंकाशं चन्द्रकोटिसमप्रभम् । <br>
एवं ध्यायेन्महाविष्णुमेवं वा विनयान्वितः ॥ २९ ॥ <br>
<br>
त्रिमूर्तिध्यानम् - <br>
अतसीपुष्पसंकाशं नाभिस्थाने प्रतिष्ठितम् । <br>
चतुर्भुजं महाविष्णुं पूरकेण विचिन्तयेत् ॥ ३० ॥ <br>
कुम्भकेन हृदिस्थाने चिन्तयेत्कमलासनम् । <br>
ब्रह्माणं रक्तगौराभं चतुर्वक्त्रं पितामहम् ॥ ३१ ॥ <br>
रेचकेन तु विद्यात्मा ललाटस्थं त्रिलोचनम् । <br>
शुद्धस्फटिकसंकाशं निष्कलं पापनाशनम् ॥ ३२ ॥ <br>
<br>
हृदये ध्यानं तत्फलं च - <br>
अब्जपत्रमधःपुष्पमूर्ध्वनालमधोमुखम् । <br>
कदलीपुष्पसंकाशं सर्ववेदमयं शिवम् ॥ ३३ ॥ <br>
शताब्दं शतपत्राढ्यं विप्रकीर्णाब्जकर्णिकम् । <br>
तत्रार्कचन्द्रवह्नीनामुपर्युपरि चिन्तयेत् ॥ ३४ ॥ <br>
पद्मस्योद्घाटनं कृत्वा सूर्यचन्द्राग्निवर्चसः । <br>
तस्य हृद्‌बीजमाहृत्य आत्मानं चरते ध्रुवम् ॥ ३५ ॥ <br>
त्रिस्थानं च त्रिमार्गं च त्रिब्रह्म च त्रयाक्षरम् । <br>
त्रिमात्रमर्धमात्रं वा यस्तं वेद स वेदवित् ॥ ३६ ॥ <br>
तैलधारमिवाच्छिन्नं दीर्घघण्टानिनादवत् । <br>
अवाच्यप्रणवस्याग्रं यस्तं वेद स वेदवित् ॥ ३७ ॥ <br>
<br>
ब्रह्मायतने प्राणविलापनम् - <br>
यथैवत्पलनालेन तोयमाकर्षयेन्नरः । <br>
तथैवोत्कर्षयेद्वायुं योगी योगपथे स्थितः ॥ ३८ ॥ <br>
अर्धमात्रात्मकं कृत्वा कोशीभूतं तु पङ्कजम् । <br>
कर्षयेन्नालमात्रेण भ्रुवोर्मध्ये लयं नयेत् ॥ ३९ ॥ <br>
भ्रुर्मध्ये तु ललाटे तु नासिकायास्तु मूलतः । <br>
जानीयादमृतस्थानं तद्ब्रह्मायतनं महत् ॥ ४० ॥ <br>
<br>
षडङ्गयोगः - <br>
आसनं प्राणसंरोधः प्रत्याहारश्च धारणा । <br>
ध्यानं समाधिरेतानि योगाङ्गानि भवन्ति षट् ॥ ४१ ॥ <br>
<br>
आसनचतुष्टयम् - <br>
आसनानि च तावन्ति यावन्त्यो जीवजातयः । <br>
एतेषां अतुलान् भेदान् विजानाति महेश्वरः ॥ ४२ ॥ <br>
सिद्धं भद्रं तथा सिंहं पद्मं चेति चतुष्टयम् । <br>
<br>
योनिस्थानम् - <br>
आधारं प्रथमं चक्रं स्वाधिष्ठानं द्वितीयकम् ॥ ४३ ॥ <br>
योनिस्थानं तयोर्मध्ये कामरूपं निगद्यते । <br>
आधाराख्ये गुदस्थाने पङ्कजं यच्चतुर्दलम् ॥ ४४ ॥ <br>
तन्मध्ये प्रोच्यते योनिः कामाख्या सिद्धवन्दिता । <br>
योनिमध्ये स्थितं लिङ्गं पश्चिमाभिमुखं तथा ॥ ४५ ॥ <br>
मस्तके मणिवद्‌भिन्नं यो जानाति स योगवित् । <br>
<br>
मूलाधारादि चतुश्चक्रस्वरूपम् - <br>
तप्तचामीकराकारं तडिल्लेखेव विस्फुरत् ॥ ४६ ॥ <br>
चतुरस्रमुपर्यग्नेरधो मेढ्रात्प्रतिष्ठितम् । <br>
स्वशब्देन भवेत्प्राणः स्वाधिष्ठानं तदाश्रयम् ॥ ४७ ॥ <br>
स्वाधिष्ठानं ततश्चक्रं मेढ्रमेव निगद्यते । <br>
मणिवत्तन्तुना यत्र वायुना पूरितं वपुः ॥ ४८ ॥ <br>
तन्नाभिमण्डलं चक्रं प्रोच्यते मणिपूरकम् । <br>
द्वादशारमहाचक्रे पुण्यपापनियन्त्रितः ॥ ४९ ॥ <br>
तावज्जीवो भ्रमत्येवं यावत्तत्त्वं न विन्दति । <br>
<br>
नाडीचक्रम् - <br>
ऊर्ध्वं मेढ्रादथो नाभेः कन्दो योऽस्ति खगाण्डवत् ॥ ५० ॥ <br>
तत्र नाड्यः समुत्पन्नाः सहस्राणि द्विसप्ततिः । <br>
तेषु नाडीसहस्रेषु द्विसप्ततिरुदाहृताः ॥ ५१ ॥ <br>
प्रधानाः प्राणवाहिन्यो भूयस्तत्र दश स्मृताः । <br>
इडा च पिङ्गला चैव सुषुम्ना च तृतीयका ॥ ५२ ॥ <br>
गान्धारी हस्तिजिह्वा च पूषा चैव यशस्विनि । <br>
अलम्बुसा कुहूरत्र शङ्खिनी दशमी स्मृता ॥ ५३ ॥ <br>
एवं नाडीमयं चक्रं विज्ञेयं योगिनां सदा । <br>
सततं प्राणवाहिन्यः सोम सूर्याग्निदेवताः ॥ ५४ ॥ <br>
इडापिङ्गलासुषुम्नास्तिस्रो नाड्यः प्रकीर्तिताः । <br>
इडा वामे स्थिता नाडी पिङ्गला दक्षिणे स्थिता ॥ ५५ ॥ <br>
सुषुम्ना मध्यदेशस्था प्राणमार्गास्त्रयः स्मृताः । <br>
<br>
प्राणादिदशवायवः - <br>
प्राणोऽपानः समानश्चोदानो व्यानस्तथैव च ॥ ५६ ॥ <br>
नागः कूर्मः कृकरको देवदत्तो धनञ्जयः । <br>
प्राणाद्याः पञ्च विख्याता नागाद्याः पञ्च वायवः ॥ ५७ ॥ <br>
एते नाडीसहस्रेषु वर्तन्ते जीवरूपिणः । <br>
<br>
जीवस्य प्राणापानवशत्वम् - <br>
प्राणापानवशो जीवो ह्यधश्चोर्ध्वं च धावति ॥ ५८ ॥ <br>
वामदक्षिणमार्गेण चञ्चलत्वान्न दृश्यते । <br>
आक्षिप्तो भुजदण्डेन यथोच्चलति कन्दुकः ॥ ५९ ॥ <br>
प्राणापानसमाक्षिप्तस्तद्वज्जीवो न विश्रमेत् । <br>
<br>
योगकाले प्राणापानैक्यम् - <br>
अपानात्कर्षति प्राणोऽपानः प्राणाच्च कर्षति ॥ ६० ॥ <br>
खगरज्जुवदित्येतद्यो जानाति स योगवित् । <br>
<br>
अजपाहंसविद्या - <br>
हकारेण बहिर्याति सकारेण विशेत्पुनः ॥ ६१ ॥ <br>
हंसहंसेत्यमुं मन्त्रं जीवो जपति सर्वदा । <br>
शतानि षड् दिवारात्रं सहस्राणेकविंशतिः ॥ ६२ ॥ <br>
एतन्सङ्ख्याऽन्वितं मन्त्रं जीवो जपति सर्वदा । <br>
अजपा नाम गायत्री योगिनां मोक्षदा सदा ॥ ६३ ॥ <br>
अस्याः सङ्कल्पमात्रेण नरः पापैः प्रमुच्यते । <br>
अनया सदृशी विद्या अनया सदृशो जपः ॥ ६४ ॥ <br>
अनया सदृशं पुण्यं न भूतं न भविष्यति । <br>
<br>
कुण्डलिनीबोधनेन मोक्षद्वारविभेदनम् - <br>
येन मार्गेण गन्तव्यं ब्रह्मस्थानं निरामयम् ॥ ६५ ॥ <br>
मुखेनाच्छाद्य तद्द्वारं प्रसुप्ता परमेश्वरी । <br>
प्रबुद्धा वह्नियोगेन मनसा मरुता सह ॥ ६६ ॥ <br>
सूचिवद्‌गुणमादाय व्रजत्यूर्ध्वं सुषुम्नया । <br>
उद्घाटयेत्कपाटं तु यथा कुञ्चिकया हठात् ॥ ६७ ॥ <br>
कुण्डलिन्या तया योगी मोक्षद्वारं विभेदयेत् ॥ ६८ ॥ <br>
कृत्वा संपुटितौ करौ दृढतरं <br>
&nbsp;&nbsp;&nbsp;&nbsp;  बध्वाऽथ पद्मासनम् । <br>
गाढं वक्षसि सन्निधाय चुबुकं <br>
&nbsp;&nbsp;&nbsp;&nbsp;  ध्यानं च तच्चेतसि ॥ <br>
वारंवारममपातमूर्ध्वमनिलं <br>
&nbsp;&nbsp;&nbsp;&nbsp;  प्रोच्चारयन्पूरितम् । <br>
मुञ्चन्प्राणमुपैति बोधमतुलं <br>
&nbsp;&nbsp;&nbsp;&nbsp;  शक्तिप्रभावान्नरः ॥ ६९ ॥ <br>
<br>
ब्रह्मचर्यादिना कुण्डलिनीबोधः - <br>
पद्मासनस्थितो योगी नाडीद्वारेषु पूरयन् । <br>
मारुतं कुम्भयन्यस्तु स मुक्तो नात्र संशयः ॥ ७० ॥ <br>
अङ्गानां मर्दनं कृत्वा श्रमजातेन वारिणा । <br>
कट्वम्ललवणत्यागी क्षीरपानरतः सुखी ॥ ७१ ॥ <br>
ब्रह्मचारी मिताहारी योगी योगपरायणः । <br>
अब्दादूर्ध्वं भवेत्सिद्धो नात्र कार्या विचारणा ॥ ७२ ॥ <br>
कन्दोर्ध्वकुण्डली शक्तिः स योगी सिद्धिभाजनम् । <br>
<br>
बन्धत्रयम् - <br>
अपानप्राणयोरैक्यं क्षयन्मूत्रपुरीषयोः ॥ ७३ ॥ <br>
युवा भवति वृद्धोऽपि सततं मूलबन्धनात् । <br>
पार्ष्णिभागेन संपीड्य योनिमाकुञ्चयेद्‌गुदम् ॥ ७४ ॥ <br>
अपानमूर्ध्वमुत्कृष्य मूलबन्धोऽयमुच्यते । <br>
उड्याणं कुरुते यस्मादविश्रान्तमहाखगः ॥ ७५ ॥ <br>
उड्डियाणं तदेव स्यात्तत्र बन्धो विधीयते । <br>
उदरे पश्चिमं ताणं नाभेरूर्ध्वं तु कारयेत् ॥ ७६ ॥ <br>
उड्डियाणोऽप्ययं बन्धो मृत्युमातङ्गकेसरी । <br>
बध्नाति हि शिरोजातमधोगामिनभोजलम् ॥ ७७ ॥ <br>
ततो जालन्धरो बन्धः कण्ठदुःखौघनाशनः । <br>
जालन्धरे कृते बन्धे कण्ठसंकोचलक्षणे ॥ ७८ ॥ <br>
<br>
खेचरीमुद्राऽभ्यासः - <br>
न पीयूषं पतत्यग्नौ न च वायुः प्रधावति । <br>
कपालकुहरे जिह्वा प्रविष्टा विपरीतगा ॥ ७९ ॥ <br>
भ्रुवोरन्तर्गता दृष्टिर्मुद्रा भवति खेचरी । <br>
न रोगो मरणं तस्य न निद्रा न क्षुधा तृषा ॥ ८० ॥ <br>
न च मूर्च्छा भवेत्तस्य यो मुद्रां वेत्ति खेचरीम् । <br>
पीड्यते न च रोगेण लिप्यते न च कर्मणा ॥ ८१ ॥ <br>
बध्यते न च कालेन यस्य मुद्राऽस्ति खेचरी । <br>
चित्तं चरति खे यस्माज्जिह्वा भवति खेगता ॥ ८२ ॥ <br>
तेनैषा खेचरी नाम मुद्रा सिद्धनमस्कृता । <br>
<br>
खेचर्यभ्यासेन वज्रोळिसिद्धिः - <br>
खेचर्या मुद्रया यस्य विवरं लम्बिकोर्ध्वतः ॥ ८३ ॥ <br>
बिन्दुः क्षरति नो यस्य कामिन्यालिङ्गितस्य च । <br>
यावद्‌बिन्दुः स्थितो देहे तावन्मृत्युभयं कुतः ॥ ८४ ॥ <br>
यावद्‌बद्धा नभोमुद्रा तावद्‌बिन्दुर्न गच्छति । <br>
गलितोऽपि यदा बिन्दुः संप्राप्तो योनिमण्डले ॥ ८५ ॥ <br>
व्रजत्यूर्ध्वं हठाच्छक्त्या निबद्धो योनिमुद्रया । <br>
<br>
द्विविधबिन्द्वैक्यबोधतो जीवन्मुक्तत्वम् - <br>
स एव द्विविधो बिन्दुः पाण्डरो लोहितस्तथा ॥ ८६ ॥ <br>
पाण्डरं शुक्रमित्याहुर्लोहिताख्यं महारजः । <br>
विद्रुमद्रुमसंकाशं योनिस्थाने स्थितं रजः ॥ ८७ ॥ <br>
शशिस्थाने वसेद्‌बिन्दुःस्तयोरैक्यं सुदुर्लभम् । <br>
बिन्दुः शिवो रजः शक्तिर्बिन्दुरिन्दू रजो रविः ॥ ८८ ॥ <br>
उभयोः सङ्गमादेव प्राप्यते परमं वपुः । <br>
वायुना शक्तिचालेन प्रेरितं खे यथा रजः ॥ ८९ ॥ <br>
रविणैकत्वमायाति भवेद्दिव्यं वपुस्तदा । <br>
शुक्लं चन्द्रेण संयुक्तं रजः सूर्यसमन्वितम् ॥ ९० ॥ <br>
द्वयोः समरसीभावं यो जानाति स योगवित् । <br>
<br>
महामुद्राऽभ्यासः - <br>
शोधनं मलजालानां घटनं चन्द्रसूर्ययोः ॥ ९१ ॥ <br>
रसानां शोषणं सम्यङ् महामुद्राऽभिधीयते ॥ ९२ ॥ <br>
वक्षोन्यस्तहनुर्निपीड्य सुषिरं योनेश्च वामाङ्‌घ्रिणा <br>
हस्ताभ्यामनुधारयन् प्रविततं पादं तथा दक्षिणम् ॥ <br>
आपूर्य श्वसनेन कुक्षियुगलं बध्वा शनैरेचये- <br>
देषा पातकनाशिनी ननु महामुद्रा नृणां प्रोच्यते ॥ ९३ ॥ <br>
<br>
हृदये आत्मसाक्षात्कारः - <br>
अथात्मनिर्णयं व्याख्यास्ये - हृदिस्थाने अष्टदलपद्मं वर्तते तन्मध्ये रेखावलयं कृत्वा जीवात्मरूपं ज्योतीरूपमणुमात्रं वर्तते । तस्मिन्सर्वं प्रतिष्ठितं भवति सर्वं जानाति सर्वं करोति सर्वमेतच्चरितमहं कर्ताऽहं भोक्ता सुखी दुःखी काणः खञ्जो बधिरो मूकः कृशः स्थूलोऽनेन प्रकारेण स्वतन्त्रवादेन वर्तते ॥ ९३-१ ॥ <br>
पूर्वदले विश्रमते पूर्वं दलं श्वेतवर्णं तदा भक्तिपुरःसरं धर्मे मतिर्भवति ॥ ९३-२ ॥ <br>
यदाऽऽग्नेयदले विश्रमते तदाग्नेयदलं रक्तवर्णं तदा निद्रालस्य मतिर्भवति ॥ ९३-३ ॥ <br>
यदा दक्षिणदले विश्रमते तद्दक्षिणदलं कृष्णवर्णं तदा द्वेषकोपमतिर्भवति ॥ ९३-४ ॥ <br>
यदा नैर्ऋतदले विश्रमते तन्नैर्ऋतदलं नीलवर्णं तदा पापकर्महिंसामतिर्भवति ॥ ९३-५ ॥ <br>
यदा पश्चिमदले विश्रमते तत्पश्चिमदलं स्फटिकवर्णं तदा क्रीडाविनोद मतिर्भवति ॥ ९३-६ ॥ <br>
यदा वायव्यदले विश्रमते वायव्यदलं माणिक्यवर्णं तदा गमनचलनवैराग्यमतिर्भवति ॥ ९३-७ ॥ <br>
यदोत्तरदले विश्रमते तदुत्तरदलं पीतवर्णं तदा सुखशृङ्गारमतिर्भवति ॥ ९३-८ ॥ <br>
यदेशानदले विश्रमते तदीशानदलं वैडूर्यवर्णं तदा दानादिकृपामतिर्भवति ॥ ९३-९ ॥ <br>
यदा सन्धिसन्धिषु मतिर्भवति तदा वातपित्तश्लेष्ममहाव्याधिप्रकोपो भवति ॥ ९३-१० ॥ <br>
यदा मध्ये तिष्ठति तदा सर्वं जानाति गायति नृत्यति पठत्यानन्दं करोति ॥ ९३-११ ॥ <br>
यदा नेत्रश्रमो भवति श्रमनिर्भरणार्थं प्रथमरेखावलयं कृत्वा मध्ये निमज्जनं कुरुते प्रथमरेखा बन्धूकपुष्पवर्णं तदा निद्रावस्था भवति । निद्रावस्थामध्ये स्वप्नावस्था भवति । स्वप्नावस्थामध्ये दृष्टं श्रुतमनुमानसंभववार्ता इत्यादिकल्पनां करोति तदादिश्रमो भवति ॥ ९३-१२ ॥ <br>
श्रमनिर्हरणार्थं द्वितीयरेखावलयं कृत्वा मध्ये निमज्जनं कुरुते द्वितीयरेखा इन्द्रकोपवर्णं तदा सुषुप्त्यवस्था भवति सुषुप्तौ केवलपरमेश्वरसम्बन्धिनी बुद्धिर्भवति नित्यबोधस्वरूपा भवति पश्चात्परमेश्वरस्वरूपेण प्राप्तिर्भवति ॥ ९३-१३ ॥ <br>
तृतीयरेखावलयं कृत्वा मध्ये निमज्जनं कुरुते तृतीयरेखा पद्मरागवर्णं तदा तुरीयावस्था भवति तुरीये केवलपरमात्मसम्बन्धिनी मतिर्भवति नित्यबोधस्वरूपो भवति तदा ’शनैः शनैरुपरमेद्‍बुद्ध्या धृतिगृहीतयात्मसंस्थं मनः कृत्वा न किञ्चिदपि चिन्तयेत्’ ॥ ९३-१४ ॥ <br>
तदा प्राणापानयोरैक्यं कृत्वा सर्वं विश्वमात्मस्वरूपेण लक्ष्यं धारयति । यदा तुरीयातीतावस्था तदा सर्वेषामानन्दस्वरूपो भवति द्वन्द्वातीतो भवति यावद्देहधारणा वर्तते तावत्तिष्ठति पश्चात्परमात्मस्वरूपेण प्राप्तिर्भवति इत्यनेन प्रकारेण मोक्षो भवतीदमेवात्मदर्शनोपायं भवन्ति ॥ ९३-१५ ॥ <br>
चतुष्पथसमायुक्तमहाद्वारगवायुना । <br>
सह स्थितत्रिकोणार्धगमने दृश्यतेऽच्युतः ॥ ९४ ॥ <br>
<br>
नादानुसन्धानतः आत्मदर्शनम् - <br>
पूर्वोक्तत्रिकोणस्थानादुपरि पृथिव्यादिपञ्चवर्णकं ध्येयम् । <br>
प्राणादिपञ्चवायुश्च बीजं वर्णं च स्थानकम् । <br>
यकारं प्राणबीजं च नीलजीमूतसन्निभम् । <br>
रकारमग्निबीजं च अपानादित्यसंनिभम् ॥ ९५ ॥ <br>
लकारं पृथिवीरूपं व्यानं बन्धूकसंनिभम् । <br>
वकारं जीवबीजं च उदानं शङ्खवर्णकम् ॥ ९६ ॥ <br>
हकारं वियत्स्वरूपं च समानं स्फटिकप्रभम् । <br>
हृन्नाभिनासाकण्ठ पादाङ्गुष्ठादिसंस्थितः ॥ ९७ ॥ <br>
द्विसप्ततिसहस्राणि नाडीमार्गेषु वर्तते । <br>
अष्टाविंशतिकोटीषु रोमकूपेषु संस्थितः ॥ ९८ ॥ <br>
समानप्राण एकस्तु जीवः स एक एव हि । <br>
रेचकादि त्रयं कुर्याद् दृढचित्तः समाहितः ॥ ९९ ॥ <br>
शनैः समस्तमाकृष्य हृत्सरोरुहकोटरे । <br>
प्राणापानौ च बध्वा तु प्रणवेन समुच्चरेत् ॥ १०० ॥ <br>
कण्ठसङ्कोचनं कृत्वा लिङ्गसङ्कोचनं तथा । <br>
मूलाधारात्सुषुम्ना च बिसतन्तुनिभा शुभा ॥ १०१ ॥ <br>
अमूर्तो वर्तते नादो वीणादण्डसमुत्थितः । <br>
शङ्खनादादिभिश्चैव मध्यमेव ध्वनिर्यथा ॥ १०२ ॥ <br>
व्योमरन्ध्रगतो नादो मायूरं नादमेव च । <br>
कपालकुहरे मध्ये चतुर्द्वारस्य मध्यमे ॥ १०३ ॥ <br>
तदात्मा राजते तत्र यथा व्योम्नि दिवाकरः । <br>
कोदण्डद्वयमध्ये तु ब्रह्मरन्ध्रेषु शक्ति च ॥ १०४ ॥ <br>
स्वात्मानं पुरुषं पश्येन्मनस्तत्र लयं गतम् । <br>
रत्‍नानि ज्योत्स्निनादं तु बिन्दुमाहेश्वरं पदम् ॥ १०५ ॥  <br>
य एवं वेद पुरुषः स कैवल्यं समश्नुते इत्युपनिषत् ॥ १०६ ॥ <br>
ॐ सह नाववतु ॥ सह नौ भुनक्तु ॥ <br>
सह वीर्यं करवावहै ॥ <br>
तेजस्विनावधीतमस्तु मा विद्विषावहै ॥  <br>
ॐ शान्तिः शान्तिः शान्तिः ॥ <br>
इति ध्यानबिन्दूपनिषत्समाप्ता ॥ <br>
</p><br><br>
<p style="text-align:right;margin-right:30px; font-size:1.3em;"><a href="#top">GO TOP</a></p><br><br><br>
</td></tr></table></body></html>
<br>
<!--  CHECKED - 31-05-2014  -->

