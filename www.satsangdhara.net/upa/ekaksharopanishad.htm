
<html>
<head>
<meta http-equiv="content-type" content="text/html; charset=utf-8">
<title> सत्संगधारा - एकाक्षरोपनिषत्  - </title>
<link rel="stylesheet" type="text/css" href="../css/upa.css">
</head>
<body bgcolor="#ffeebb">
<table width="75%" align="center">

<tr>
<td>

<p class="hdr1"> एकाक्षरोपनिषत्  <br></p>

<p class="shcn">
एकाक्षरपदारूढं सर्वात्मकमखण्डितम् । <br>
सर्ववर्जितचिन्मात्रं त्रिपान्नारायणं भजे ॥ <br>
ॐ सह नाववतु सह नौ भुनक्तु । सह वीर्यं करवावहै । <br>
तेजस्विनावधीतमस्तु मा विद्विषावहै ॥ <br>
ॐ शान्तिः शान्तिः शान्तिः ॥ </p><br><br>

<p class="sh">
हरिः ॐ एकाक्षरं त्वक्षरेत्राऽस्ति सोमे सुषुम्नया चेह दृढी स एकः । <br>
त्वं विश्वभूर्भूतपतिः पुराणः पर्जन्य एको भुवनस्य गोप्ता ॥ १ ॥ <br>
विश्वे निमग्नः पदवीः कवीनां त्वं जातवेदो भुवनस्य नाथः । <br>
अजातमग्रे स हिरण्यरेता यज्ञस्त्वमेवैकविभुः पुराणः ॥ २ ॥ <br>
प्राणः प्रसूतिर्भुवनस्य योनिर्व्याप्तं त्वया एकपदेन विश्वम् । <br>
त्वं विश्वभूत्योनिपराः स्वगर्भे कुमार एको विशिखः सुधन्वा ॥ ३ ॥ <br>
वितत्य बाणं तरुणार्कवर्णं व्योमान्तरे भासि हिरण्यगर्भः । <br>
भासा त्वया व्योम्नि कृतः सुतार्क्ष्यस्त्वं वै कुमारस्त्वमरिष्टनेमिः ॥ ४ ॥ <br>
त्वं वज्रभृद्‍भूतपतिस्त्वमेव कामः प्रजानां निहितोऽसि सोमे । <br>
स्वाहा स्वधा यच्च वषट् करोति रुद्रः पशूनां गुहया निमग्नः ॥ ५ ॥ <br>
धाता विधाता पवनः सुपर्णो विष्णुर्वराहो रजनी रहश्च । <br>
भूतं भविष्यत्प्रभवः क्रियाश्च कालः क्रमस्त्वं परमाक्षरं च ॥ ६ ॥ <br>
ऋचो यजूंषि प्रसवन्ति वक्त्रात्सामानि सम्राड्वसुवन्तरिक्षम् । <br>
त्वं यज्ञनेता हुतभुग्विभुश्च रुद्रास्तथ दैत्यगणा वसुश्च ॥ ७ ॥ <br>
स एष देवोऽम्बरयानचक्रे अन्येऽभ्यधिष्ठेत तमो निरुन्ध्यः । <br>
हिरण्मयं यस्य विभाति सर्वं व्योमान्तरे रश्मिमिमं सुनाभिः ॥ ८ ॥ <br>
स सर्ववेत्ता भुवनस्य गोप्ता ताभिः प्रजानां निहिता जनानाम् । <br>
प्रोता त्वमोता विचितिः क्रमाणां प्रजापतिश्छन्दमयो विगर्भः ॥ ९ ॥ <br>
सामैश्चिदन्तो विरजश्च बाहु हिरण्मयं वेदविदां वरिष्ठम् । <br>
यमध्वरे ब्रह्मविदः स्तुवन्ति सामैर्यजुर्भिः क्रतुभिस्त्वमेव ॥ १० ॥ <br>
त्वं स्त्री पुमांस्त्वं च कुमार एकस्त्वं वै कुमारी ह्यथ भूस्त्वमेव । <br>
त्वमेव धाता वरुणश्च राजा त्वं वत्सरोऽग्न्यर्यम एव सर्वम् ॥ ११ ॥ <br>
मित्रः सुपर्णश्चन्द्र इन्द्रो  वरुणो रुद्रस्त्वष्टा विष्णुः सविता गोपतिस्त्वम् । <br>
त्वं विष्णुर्भूतानि तु त्रासि दैत्यांस्त्वयाऽऽवृतं जगदुद्‍भवगर्भः । <br>
त्वं भूर्भुवः स्वस्त्वं हि स्वयंभूरथ विश्वतोमुखः ॥ १२ ॥ <br>
य एवं नित्यं वेदयते गुहाशयं प्रभुं पुराणं सर्वभूतं हिरण्मयम् ।  <br>
हिरण्मयं बुद्धिमतां परां गतिं स बुद्धिमान् बुद्धिमतीत्य तिष्ठति ॥ १३ ॥ <br>
इत्युपनिषत् ॥ <br><br>

ॐ सह नाववतु । सह नौ भुनक्तु । सह वीर्यं करवावहै ।<br>
तेजस्विनावधीतमस्तु मा विद्विषावहै ॥<br>
ॐ शान्तिः शान्तिः शान्तिः ॥<br>
हरिः ॐ तत्सत् ॥<br>
इति अक्ष्युपनिषत् ॥<br>
 </p> <br>
</td></tr></table> 
</body> 
</html> 

<!-- CHECKED  -  01-05-2019 -->