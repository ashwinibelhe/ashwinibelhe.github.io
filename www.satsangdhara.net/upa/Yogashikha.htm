<html>
<head>
<title> योगशिखोपनिषद </title>
<meta http-equiv="content-type" content="text/html; charset=utf-8">
<link rel="stylesheet" type="text/css" href="../css/upa.css">
</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="intro-upa.htm">प्रस्तावना</a></li>
		<li><a href="intro-dasho.htm">दशोपनिषदे</a></li>
		<li><a href="intro-vaishnavo.htm">वैष्णव उपनिषदे</a></li>
		<li><a href="intro-shaiva.htm">शैव उपनिषदे</a></li>
		<li><a href="intro-shakta.htm">शाक्त उपनिषदे</a></li>
		<li><a href="intro-samanya.htm">सामान्य उपनिषदे</a></li>
		<li><a href="intro-sanyasa.htm">संन्यास उपनिषदे</a></li>
		<li><a href="intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="../brahmaV/intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#ffeebb">
<table width="75%" border="0" align="center" bgcolor="#ffeebb">

<tr><td>

<p class="hdr1"> ॥ योगशिखोपनिषद ॥  </p><br>

<p class="sh">
योगज्ञाने यत्पदाप्तिसाधनत्वेन विश्रुते । <br>
तत्रैपदं ब्रह्मतत्त्वं स्वमात्रमवशिष्यते ॥ <br>
ॐ सह नाववतु सह नौ भुनक्तु सह वीर्यं करवावहै । <br>
तेजस्विनावधीतमस्तु मा विद्विषावहै ॥  <br>
ॐ शान्तिः शान्तिः शान्तिः ॥ <br>
सर्वे जीवाः सुखैर्दुःखैर्मायाजालेन वेष्टिताः । <br>
तेषां मुक्तिः कथं देव कृपया वद शङ्कर ॥ १ ॥ <br>
सर्वसिद्धिकरं मार्गं मायाजालनिकृन्तनम् । <br>
जन्ममृत्युजराव्याधिनाशनं सुखदं वद ॥ २ ॥ <br>
हिरण्यगर्भः पप्रच्छ स होवाच महेश्वरः । <br>
नानामार्गैस्तु दुष्प्रापं कैवल्यं परमं पदम् ॥ ३ ॥ <br>
सिद्धिमार्गेण लभते नान्यथा पद्मसंभव । <br>
पतिताः शास्त्रजालेषु प्रज्ञया तेन मोहिताः ॥ ४ ॥ <br>
स्वात्मप्रकाशरूपं तत्किं शास्त्रेण प्रकाश्यते । <br>
निष्कलं निर्मलं शान्तं सर्वातीतं निरामयम् ॥ ५ ॥ <br>
तदेव जीवरूपेण पुण्यपापफलैर्वृतम् । <br>
परमात्मपदं नित्यं तत्कथं जीवतां गतम् ॥ ६ ॥ <br>
तत्त्वातीतं महादेव प्रसादात्कथयेश्वर । <br>
सर्वभावपदातीतं ज्ञानरूपं निरञ्जनम् ॥ ७ ॥ <br>
वायुवत्स्फुरितं स्वस्मिंस्तत्राहंकृतिरुत्थिता । <br>
पञ्चात्मकमभूत्पिण्डं धातुबद्धं गुणात्मकम् ॥ ८ ॥ <br>
सुखदुःखैः समायुक्तं जीवभावनया कुरु । <br>
तेन जीवामिधा प्रोक्ता विशुद्धे परमात्मनि ॥ ९ ॥ <br>
कामक्रोधभयं चापि मोहलोभमथो रजः । <br>
जन्म मृत्युश्च कार्पण्यं शोकस्तन्द्रा क्षुधा तृषा ॥ १० ॥ <br>
तृष्णा लज्जा भयं दुःखं विषादो हर्ष एव च । <br>
एभिर्दोषैर्विनिर्मुक्तः स जीवः शिव उच्यते ॥ ११ ॥ <br>
तस्माद्दोषविनाशार्थमुपायं कथयामि ते । <br>
ज्ञानं केचिद्वदन्त्यत्र केवलं तन्न सिद्धये ॥ १२ ॥ <br>
योगहीनं कथं ज्ञानं मोक्षदं भवतीह भोः । <br>
योगोऽपि ज्ञानहीनस्तु न क्षमो मोक्षकर्मणि ॥ १३ ॥ <br>
तस्माज्ज्ञानं च योगं च मुमुक्षुर्दृढमभ्यसेत् । <br>
ज्ञानस्वरूपमेवादौ ज्ञेयं ज्ञानैकसाधनम् ॥ १४ ॥ <br>
अज्ञानं कीदृशं चेति प्रविचार्यं मुमुक्षुणा । <br>
ज्ञातं येन निजं रूपं कैवल्यं परमं पदम् ॥ १५ ॥ <br>
असौ दोषैर्विनिर्मुक्तः कामक्रोधभयादिभिः । <br>
सर्वदोषैर्वृतो जीवः कथं ज्ञानेन मुच्यते ॥ १६ ॥ <br>
स्वात्मरूपं यथा ज्ञानं पूर्णं तद्व्यापकं तथा । <br>
कामक्रोधादिदोषाणां स्वरूपान्नास्ति भिन्नता ॥ १७ ॥ <br>
पश्चात्तस्य विधिः किं नु निषेधोऽपि कथं भवेत् । <br>
विवेकी सर्वदा मुक्तः संसारभ्रमवर्जितः ॥ १८ ॥ <br>
परिपूर्णं स्वरूपं तत्सत्यं कमलसंभव । <br>
सकलं निष्कलं चैव पूर्णत्वाच्च तदेव हि ॥ १९ ॥ <br>
कलिना स्फूर्तिरूपेण संसारभ्रमतां गतम् । <br>
निष्कलं निर्मलं साक्षात्सकलं गगनोपमम् ॥ २० ॥ <br>
उत्पत्तिस्थितिसंहारस्फूर्तिज्ञानविवर्जितम् । <br>
एतद्‌रूपं समायातः स कथं मोहसागरे ॥ २१ ॥ <br>
निमज्जति महाबाहो त्यक्त्वा विद्यां पुनः पुनः । <br>
सुखदुःखादिमोहेषु यथा संसारिणां स्थितिः ॥ २२ ॥ <br>
तथा ज्ञानी यदा तिष्ठेद्वासनावासितस्तदा । <br>
तयोर्नास्ति विशेषोऽत्र समा संसारभावना ॥ २३ ॥ <br>
ज्ञानं चेदीदृशं ज्ञातमज्ञानं कीदृशं पुनः । <br>
ज्ञाननिष्ठो विरक्तोऽपि धर्मज्ञो विजितेन्द्रियः ॥ २४ ॥ <br>
विना देहेन योगेन न मोक्षं लभते विधे । <br>
अपक्वाः परिपक्वाश्च देहिनो द्विविधाः स्मृताः ॥ २५ ॥ <br>
अपक्वा योगहीनास्तु पक्वा योगेन देहिनः । <br>
सर्वो योगाग्निना देहो ह्यजडः शोकवर्जितः ॥ २६ ॥ <br>
जडस्तु पार्थिवो ज्ञेयो ह्यपक्वो दुःखदो भवेत् । <br>
ध्यानस्थोऽसौ तथाप्येवमिन्द्रियैर्विवशो भवेत् ॥ २७ ॥ <br>
तानि गाढं नियम्यापि तथाऽप्यन्यैः प्रबाध्यते । <br>
शीतोष्णसुखदुःखाद्यैर्व्याधिभिर्मानसैस्तथा ॥ २८ ॥ <br>
अन्यैर्नानाविधैर्जीवैः शस्त्राग्निजलमारुतैः । <br>
शरीरं पीड्यते तैस्तैश्चित्तं संक्षुभ्यते ततः ॥ २९ ॥ <br>
तथा प्राणविपत्तौ तु क्षोभमायाति मारुतः । <br>
ततो दुःखशतैर्व्याप्तं चित्तं क्षुब्धं भवेन्नृणाम् ॥ ३० ॥ <br>
देहावसानसमये चित्ते यद्यद्विभावयेत् । <br>
तत्तदेव भवेज्जीव इत्येवं जन्मकारणम् ॥ ३१ ॥ <br>
देहान्ते किं भवेज्जन्म तन्न जानन्ति मानवाः । <br>
तस्माज्ज्ञानं च वैराग्यं जीवस्य केवलं श्रमः ॥ ३२ ॥ <br>
पिपीलिका यथा लग्ना देहे ध्यानाद्विमुच्यते । <br>
असौ किं वृश्चिकैर्द्रष्टो देहान्ते वा कथं सुखी ॥ ३३ ॥ <br>
तस्मान्मूढा न जानन्ति मिथ्यातर्केण वेष्टिताः । <br>
अहंकृतिर्यदा यस्य नष्टा भवति तस्य वै ॥ ३४ ॥ <br>
देहस्त्वपि भवेन्नष्टो व्याधयश्चास्य किं पुनः । <br>
जलाग्निशस्त्रघादिबाधा कस्य भविष्यति ॥ ३५ ॥ <br>
यदा यदा परिक्षीणा पुष्टा चाहंकृतिर्भवेत् । <br>
तमनेनास्य नश्यन्ति प्रवर्तन्ते रुगादयः ॥ ३६ ॥ <br>
कारणेन विना कार्यं न कदाचन विद्यते । <br>
अहंकारं विना तद्वद्देहे दुःखं कथं भवेत् ॥ ३७ ॥ <br>
शरीरेण जिताः सर्वे शरीरं योगिभिर्जितम् । <br>
तत्कथं कुरुते तेषां सुखदुःखादिकं फलम् ॥ ३८ ॥ <br>
इन्द्रियाणि मनो बुद्धिः कामक्रोधादिकं जितम् । <br>
तेनैव विजितं सर्वं नासौ केनापि बाध्यते ॥ ३९ ॥ <br>
महाभूतानि तत्त्वानि संहृतानि क्रमेण च । <br>
सप्तधातुमयो देहो दग्धा योगाग्निना शनैः ॥ ४० ॥ <br>
देवैरपि न लक्ष्येत योगिदेहो महाबलः । <br>
भेदबन्धविनिर्मुक्तो नानाशक्तिधरः परः ॥ ४१ ॥ <br>
यथाकाशस्तथा देह आकाशादपि निर्मलः । <br>
सूक्ष्मात्सूक्ष्मतरो दृश्यः स्थूलात्स्थूलो जडाज्जडः ॥ ४२ ॥ <br>
इच्छारूपो हि योगीन्द्रः स्वतन्त्रस्त्वजरामरः । <br>
क्रीडते त्रिषु लोकेषु लीलया यत्रकुत्रचित् ॥ ४३ ॥ <br>
अचिन्त्यशक्तिमान्योगी नानारूपाणि धारयेत् । <br>
संहरेच्च पुनस्तानि स्वेच्छया विजितेन्द्रियः ॥ ४४ ॥ <br>
नासौ मरणमाप्नोति पुनर्योगबलेन तु ।  <br>
हठेन मृत एवासौ मृतस्य मरणं कुतः ॥ ४५ ॥ <br>
मरणं यत्र सर्वेषां तत्रासौ परिजीवति । <br>
यत्र जीवन्ति मूढास्तु तत्रासौ मृत एव वै ॥ ४६ ॥ <br>
कर्तव्यं नैव तस्यास्ति कृतेनासौ न लिप्यते । <br>
जीवन्मुक्तः सदा स्वच्छः सर्वदोषविवर्जितः ॥ ४७ ॥ <br>
विरक्ता ज्ञानिनश्चान्ये देहेन विजिताः सदा । <br>
ते कथं योगिभिस्तुल्या मांसपिण्डाः कुदेहिनः ॥ ४८ ॥ <br>
देहान्ते ज्ञानिभिः पुण्यात्पापाच्च फलमाप्यते । <br>
ईदृशं तु भवेत्तत्तद्‍भुक्त्वा ज्ञानी पुनर्भवेत् ॥ ४९ ॥ <br>
पश्चात्पुण्येन लभते सिद्धेन सह सङ्गतिम् । <br>
ततः सिद्धस्य कृपया योगी भवति नान्यथा ॥ ५० ॥ <br>
ततो नश्यति संसारो नान्यथा शिवभाषितम् । <br>
योगेन रहितं ज्ञानं न मोक्षाय भवेद्विधे ॥ ५१ ॥ <br>
ज्ञानेनैव विना योगो न सिद्ध्यति कदाचन । <br>
जन्मान्तरैश्च बहुभिर्योगो ज्ञानेन लभ्यते ॥ ५२ ॥ <br>
ज्ञानं तु जन्मनैकेन योगादेव प्रजायते । <br>
तस्मायोगात्परतरो नास्ति मार्गस्तु मोक्षदः ॥ ५३ ॥ <br>
प्रविचार्य चिरं ज्ञानं मुक्तोऽहमिति मन्यते । <br>
किमसौ मननादेव मुक्तो भवति तत्क्षणात् ॥ ५४ ॥ <br>
पश्चाज्जन्मशन्तान्तरैर्योगादेव विमुच्यते । <br>
न तथा भवतो योगाज्जन्ममृत्यू पुनः पुनः ॥ ५५ ॥ <br>
प्राणापानसमायोगाच्चन्द्रसूर्यैकता भवेत् । <br>
सप्तधातुमयं देहमग्निना रञ्जयेद्ध्रुवम् ॥ ५६ ॥ <br>
व्याधयस्तस्य नश्यन्ति च्छेदखातादिकास्तथा , <br>
तदासौ परमाकाशरूपो देह्यवतिष्ठति ॥ ५७ ॥ <br>
किं पुनर्बहुनोक्तेन मरणं नास्ति तस्य वै । <br>
देहीव दृश्यते लोके दग्धकर्पूरवत्स्वयम् ॥ ५८ ॥ <br>
चित्तं प्राणेन संबद्धं सर्वजीवेषु संस्थितम् । <br>
रज्ज्वा यद्वत्सुसंबद्धः पक्षी तद्वदिदं मनः ॥ ५९ ॥ <br>
नानाविधैर्विचारैस्तु न बाध्यं जायते मनः । <br>
तस्मात्तस्य जयोपायः प्राण एव हि नान्यथा ॥ ६० ॥ <br>
तर्कैर्जल्पैः शास्त्रजालैर्युक्तिभिर्मन्त्रभेषजैः । <br>
न वशो जायते प्राणः सिद्धोपायं विना विधे ॥ ६१ ॥ <br>
उपायं तमविज्ञाय योगमार्गे प्रवर्तते । <br>
खण्डज्ञानेन सहसा जायते क्लेशवत्तरः ॥ ६२ ॥ <br>
यो जित्वा पवनं मोहाद्योगमिच्छति योगिनाम् । <br>
सोऽपक्वं कुम्भमारुह्य सागरं तर्तुमिच्छति ॥ ६३ ॥ <br>
यस्य प्राणो विलीनोऽन्तः साधके जीविते सति । <br>
पिण्डो न पतितस्तस्य चित्तं दोषैः प्रबाधते ॥ ६४ ॥ <br>
शुद्धे चेतसि तस्यैव स्वात्मज्ञानं प्रकाशते । <br>
तस्माज्ज्ञानं भवेद्योगाज्जन्मनैकेन पद्मज ॥ ६५ ॥ <br>
तस्माद्योगं तमेवादौ साधको नित्यमभ्यसेत् । <br>
मुमुक्षुभिः प्राणजयः कर्तव्यो मोक्षहेतवे ॥ ६६ ॥ <br>
योगात्परतरं पुण्यं योगात्परतरं शिवम् । <br>
योगात्परतरं सूक्ष्मं योगात्परतरं न हि ॥ ६७ ॥ <br>
योऽपानप्राणयोरैक्यं स्वरजोरेतसस्तथा । <br>
सूर्याचन्द्रमसोर्योगो जीवात्मपरमात्मनोः ॥ ६८ ॥ <br>
एवं तु द्वन्द्वजालस्य  संयोगो योग उच्यते । <br><br>
<br>
<b>योगशिखोपदेशः - </b><br>
अथ योगशिखां वक्ष्ये सर्वज्ञानेषु चोत्तमाम् ॥ ६९ ॥ <br>
यदाऽनुध्यायते मन्त्रं गात्रकम्पोऽथ जायते । <br>
आसनं पद्मकं बद्ध्वा यच्चान्यदपि रोचते ॥ ७० ॥ <br>
नासाग्रे दृष्टिमारोप्य हस्तपादौ च संयतौ । <br>
मनः सर्वत्र संगृह्य ॐकारं तत्र चिन्तयेत् ॥ ७१ ॥ <br>
ध्यायते सततं प्राज्ञो हृत्कृत्वा परमेश्वरम् । <br>
एकस्तम्भे नवद्वारे त्रिस्थूणे पञ्चदैवते ॥ ७२ ॥ <br>
ईदृशे तु शरीरे वा मतिमान्नोपलक्षयेत् । <br>
आदित्यमण्डलाकारं रश्मिज्वालासमाकुलम् ॥ ७३ ॥ <br>
तस्य मध्यगतं वह्निं प्रज्वलेद्दीपवर्तिवत् । <br>
दीपशिखा तु या मात्रा सा मात्रा परमेश्वरे ॥ ७४ ॥ <br>
भिन्दन्ति योगिनः सूर्यं योगाभ्यासेन वै पुनः । <br>
द्वितीयं सुषुम्नाद्वारं परिशुभ्रं समर्पितम् ॥ ७५ ॥ <br>
कपालसंपुटं पीत्वा ततः पश्यति तत्पदम् । <br>
अथ न ध्यायते जन्तुरालस्याच्च  प्रमादतः ॥ ७६ ॥ <br>
यदि त्रिकालमागच्छेत् स गच्छेत्पुण्यसंपदम् । <br>
पुण्यमेतत्समासाद्य संक्षिप्य कथितं मया ॥ ७७ ॥ <br>
लब्धयोगोऽथ बुद्ध्येत प्रसन्नं परमेश्वरम् । <br>
जन्मान्तरसहस्रेषु यदा क्षीणं तु किल्बिषम् ॥ ७८ ॥ <br>
तदा पश्यति योगेन संसारोच्छेदनं महत् । <br>
अधुना संप्रवक्ष्यामि योगाभ्यासस्य लक्षणम् ॥ ७९ ॥ <br>
मरुज्जयो यस्य सिद्धः सेवयेत्तं गुरुं सदा । <br>
गुरुवस्त्रप्रसादेन कुर्यात्प्राणजयं बुधः ॥ ८० ॥ <br>
वितस्तिप्रमितं दैर्घ्यं चतुरङ्गुलविस्तृतम् । <br>
मृदुलं धवलं प्रोक्तं वेष्टनाम्बरलक्षणम् ॥ ८१ ॥ <br>
निरुध्य मारुतं गाढं शक्तिचालनयुक्तितः । <br>
अष्टधा कुण्डलीभूतामृज्वीं कुर्यात्तु कुण्डलीम् ॥ ८२ ॥ <br>
पायोराकुञ्चनं कुर्यात्कुण्डलीं चालयेत्तदा । <br>
मृत्युचक्रगतस्यापि तस्य मृत्युभयं कुतः ॥ ८३ ॥ <br>
एतदेव परं गुह्यं कथितं तु मया तव । <br>
वज्रासनगतो नित्यमूर्ध्वाकुञ्चनमभ्यसेत् ॥ ८४ ॥ <br>
वायुना ज्वलितो वह्निः कुण्डलीमनिशं दहेत् । <br>
सन्तप्ता साग्निना जीवशक्तिस्त्रैलोक्यमोहिनी ॥ ८५ ॥ <br>
प्रविशेच्चन्द्रतुण्डे तु सुषुम्नावदनान्तरे । <br>
वायुना वह्निना सार्धं ब्रह्मग्रन्थिं भिनत्ति सा ॥ ८६ ॥ <br>
विष्णुग्रन्थिं ततो भित्त्वा रुद्रग्रन्थौ च तिष्ठति । <br>
ततस्तु कुम्भकैर्गाढं पूरयित्वा पुनःपुनः ॥ ८७ ॥ <br>
अथाभ्यसेत्सूर्यभेदमुज्जायीं चापि शीतलीम् । <br>
भस्त्रां च सहितो नाम स्याच्चतुष्टयकुम्भकः ॥ ८८ ॥ <br>
बन्धत्रयेण संयुक्तः केवलप्राप्तिकारकः । <br>
अथास्य लक्षणं सम्यक्कथयामि समासतः ॥ ८९ ॥ <br>
एकाकिना समुपगम्य विविक्तदेशं <br>
&nbsp;&nbsp;&nbsp;&nbsp;   प्राणादिरूपममृतं परमार्थतत्त्वम् । <br>
लघ्वाशिना धृतिमता परिभावितव्यं <br>
&nbsp;&nbsp;&nbsp;&nbsp;   संसाररोगहरमौषधमद्वितीयम् ॥ ९० ॥ <br>
सूर्यनाड्या समाकृष्य वायुमभ्यासयोगिना । <br>
विधिवत्कुम्भकं कृत्वा रेचयेच्छीतरश्मिना ॥ ९१ ॥ <br>
उदरे बहुरोगघ्नं क्रिमिदोषं निहन्ति च । <br>
मुहुर्मुहुरिदं कार्यं सूर्यभेदमुदाहृतम् ॥ ९२ ॥ <br>
नाडीभ्यां वायुमाकृष्य कुण्डल्याः पार्श्वयोः क्षिपेत् । <br>
धारयेदुदरे पश्चाद् रेचयेदिडया सुधीः ॥ ९३ ॥ <br>
कण्ठे कफादि दोषघ्नं शरीराग्निविवर्धनम् । <br>
नाडीजलापहं धातुगतदोषविनाशनम् ॥ ९४ ॥ <br>
गच्छतस्तिष्ठतः कार्यमुज्जायाख्यं तु कुम्भकम् । <br>
मुखेन वायुं संगृह्य घ्राणरन्ध्रेण रेचयेत् ॥ ९५ ॥ <br>
शीतलीकरणं चेदं हन्ति पित्तं क्षुधां तृषम् । <br>
स्तनयोरथ भस्त्रेव लोहकारस्य वेगतः ॥ ९६ ॥ <br>
रेच्येत्पूरयेद्वायुमाश्रमं देहगं धिया । <br>
यथा श्रमो भवेद्देहे तथा सूर्येण पूरयेत् ॥ ९७ ॥ <br>
कण्ठसंकोचनं कृत्वा पुनश्चन्द्रेण रेचयेत् । <br>
वातपित्तश्लेष्महरं शरीराग्निविवर्धनम् ॥ ९८ ॥ <br>
कुण्डलीबोधकं वक्त्रदोषघ्नं शुभदं सुखम् । <br>
ब्रह्मनाडीमुखान्तःस्थ कफाद्यर्गलनाशनम् ॥ ९९ ॥ <br>
सम्यग्बन्धुसमुद्‍भूतं ग्रन्थित्रयविभेदकम् । <br>
विशेषेणैव कर्तव्यं भस्त्राख्यं कुम्भकं त्विदम् ॥ १०० ॥<br>
बन्धत्रयमथेदानीं प्रवक्ष्यामि यथाक्रमम् । <br>
नित्यं कृतेन तेनासौ वायोर्जयमवाप्नुयात् ॥ १०१ ॥ <br>
चतुर्णामपि भेदानां कुम्भके समुपस्थिते । <br>
बन्धत्रयमिदं कार्यं वक्ष्यमाणं मया हि तत् ॥ १०२ ॥ <br>
प्रथमो मूलबन्धस्तु द्वितीयोड्डीयनाभिधः । <br>
जालन्धारस्तृतीयस्तु लक्षणं कथयाम्यहम् ॥ १०३ ॥ <br>
<br>
<b>मूलबन्धः - </b><br>
गुदं पार्ष्ण्या तु संपीड्य पायुमाकुञ्चलेद्‍बलात् । <br>
वारंवारं यथा चोर्ध्वं समायाति समीरणः ॥ १०४ ॥ <br>
प्राणापानौ नादबिन्दू मूलबन्धेन चैकताम् । <br>
गत्वा योगस्य संसिद्धिं यच्छतो नात्र संशयः ॥ १०५ ॥ <br>
कुम्भकान्ते रेचकादौ कर्तव्यस्तूड्‌डियाणकः । <br>
बन्धो येन सुषुम्नायां प्राणस्तूड्डीयते यतः ॥ १०६ <br>
तस्मादुड्डीयनाख्योऽयं योगिभिः समुदाहृतः । <br>
उड्डियानं तु सहजं गुरुणा कथितं सदा ॥ १०७ ॥ <br>
अभ्यसेत्तदतन्द्रस्तु वृद्धोऽपि तरुणो भवेत् । <br>
नाभेरूर्ध्वमधश्चापि त्राणं कुर्यात्प्रयत्‍नतः ॥ १०८ ॥ <br>
षाण्मासमभ्यसेन्मृत्युं जयत्येव न संशयः । <br>
पूरकान्ते तु कर्तव्यो बन्धो जालन्धराभिधः ॥ १०९ ॥ <br>
कण्ठसंकोचरूपोऽसौ वायुर्मार्गनिरोधकः । <br>
कण्ठमाकुञ्च्य हृदये स्थापयेद्दृढमिच्छया ॥ ११० ॥ <br>
बन्धो जालन्धराख्योऽयममृताप्यायकारकः । <br>
अधस्तात्कुञ्चनेनाशु कण्ठसंकोचने कृते ॥ १११ ॥ <br>
मध्ये पश्चिमताणेन स्यात्प्राणो ब्रह्मनाडिगः । <br>
वज्रासनस्थितो योगी चालयित्वा तु कुण्डलीम् ॥ ११२ ॥ <br>
कुर्यादनन्तरं भस्त्रीं कुण्डलीमाशु बोधयेत् । <br>
भिद्यन्ते ग्रन्थयो वंशे तप्तलोहशलाकया ॥ ११३ ॥ <br>
तथैव पृष्ठवंशः स्याद्‍ग्रन्थिभेदस्तु वायुना । <br>
पिपीलिकायां लग्नायां कण्डूस्तत्र प्रवर्तते ॥ ११४ ॥ <br>
सुषुम्नायां तथाभ्यासात्सततं वायुना भवेत् । <br>
रुद्रग्रन्थिं ततो भित्त्वा ततो याति शिवात्मकम् ॥ ११५ ॥ <br>
चन्द्रसूर्यौ समौ कृत्वा तयोर्योगः प्रवर्तते । <br>
गुणत्रयमतीतं स्याद्‍ग्रन्थित्रयविभेदनात् ॥ ११६ ॥ <br>
शिवशक्तिसमायोगे जायते परमा स्थितिः । <br>
यथा करी करेणैव पानीयं प्रपिबेत्सदा ॥ ११७ ॥ <br>
सुषुम्नावज्रनालेन पवमानं ग्रसेत्तथा । <br>
वज्रदण्डसमुद्‍भूता मणयश्चैकविंशतिः ॥ ११८ ॥ <br>
सुषुम्नायां स्थितः सर्वे सूत्रे मणिगणा इव । <br>
मोक्षमार्गे प्रतिष्ठानात्सुषुम्ना विश्वरूपिणी ॥ ११९ ॥ <br>
यथैव निश्चितः कालश्चन्द्रसूर्यनिबन्धनात् । <br>
आपूर्य कुम्भितो वायुर्बहिर्नो याति साधके ॥ १२० ॥ <br>
पुनःपुनस्तद्वदेव पश्चिमद्वारलक्षणम् । <br>
पूरितस्तु स तद्द्वारैरीषत्कुम्भकतां गतः ॥ १२१ ॥ <br>
प्रविशेत्सर्वगात्रेषु वायुः पश्चिममार्गतः । <br>
रेचितः क्षीणतां याति पूरितः पोषयेत्ततः ॥ १२२ ॥ <br>
यत्रैव जातं सकलेवरं मन- <br>
&nbsp;&nbsp;&nbsp;&nbsp;   स्तत्रैव लीनं कुरुते स योगात् । <br>
स एव मुक्तो निरहंकृतिः सुखी  <br>
&nbsp;&nbsp;&nbsp;&nbsp;   मूढा न जानन्ति हि पिण्डपातिनः ॥ १२३ ॥ <br>
चित्तं विनिष्टं यदि भासितं स्यात् <br>
&nbsp;&nbsp;&nbsp;&nbsp;   तत्र प्रतीतो मरुतोऽपि नाशः । <br>
न चेद्यदि स्यान्न तु तस्य शास्त्रं <br>
&nbsp;&nbsp;&nbsp;&nbsp;   नात्मप्रतीतिर्न गुरुर्न मोक्षः ॥ १२४ ॥ <br>
जलूका रुधिरं यद्वद्‍बलादाकर्षति स्वयम् । <br>
ब्रह्मनाडी तथा धातून्सन्तताभ्यासयोगतः ॥ १२५ ॥ <br>
अनेनाभ्यासयोगेन नित्यमासनबन्धतः । <br>
चित्तं विलीनतामेति बिन्दुर्नो यात्यधस्तथा ॥ १२६ ॥ <br>
रेचकं पूरकं मुक्त्वा वायुना स्थीयते स्थिरम् । <br>
नाना नादाः प्रवर्तन्ते संस्रवेच्चन्द्रमण्डलम् ॥ १२७ ॥ <br>
नश्यन्ति क्षुत्पिपासाद्याः सर्वदोषास्ततस्तदा । <br>
स्वरूपे सच्चिदानन्दे स्थितिमाप्नोति केवलम् ॥ १२८ ॥ <br>
कथितं तु तव प्रीत्या ह्येतदभ्यासलक्षणम् । <br>
मन्त्रो लयो हठो राजयोगोऽन्तर्भूमिकाः क्रमात् ॥ १२९ ॥ <br>
एक एव चतुर्धाऽयं महायोगोऽभिधीयते ।  <br>
हकारेण बहिर्याति सकारेण विशेत्पुनः ॥ १३० ॥ <br>
हंसहंसेति मन्त्रोऽयं सर्वैर्जीवश्च जप्यते । <br>
गुरुवाक्यात्सुषुम्नायां विपरीतो भवेज्जपः ॥ १३१ ॥ <br>
सोऽहंसोऽहमिति प्रोक्तो मन्त्रयोगः स उच्यते । <br>
प्रतीतिर्मन्त्रयोगाच्च जायते पश्चिमे पथि ॥ १३२ ॥ <br>
हकारेण तु सूर्यः स्यात्सकारेणेन्दुरुच्यते । <br>
सूर्याचन्द्रमसोरैक्यं हठ इत्यभिधीयते ॥ १३३ ॥ <br>
हठेन ग्रस्यते जाड्यं सर्वदोषसमुद्‍भवम् । <br>
क्षेत्रज्ञः परमात्मा च तयोरैक्यं यदा भवेत् ॥ १३४ ॥ <br>
तदैक्ये साधिते ब्रह्मंश्चित्तं याति विलीनताम् । <br>
पवनः स्थैर्यमायाति लययोगोदये सति ॥ १३५ ॥ <br>
लयात्संप्राप्यते सौख्यं स्वात्मानदं परं पदम् । <br>
योनिमध्ये महाक्षेत्रे जपाबन्धूकसंनिभम् ॥ १३६ ॥ <br>
रजो वसति जन्तूनां देवीतत्त्वं समावृतम् । <br>
रजसो रेतसो योगाद्‌राजयोग इति स्मृतः ॥ १३७ ॥ <br>
अणिमादिपदं प्राप्य राजते राजयोगतः । <br>
प्राणापानसमायोगो ज्ञेयं योगचतुष्टयम् ॥ १३८ ॥ <br>
संक्षेपात्कथितं ब्रह्मन्नान्यथा शिवभाषितम् । <br>
क्रमेण प्राप्यते प्राप्यमभ्यासादेव नान्यथा ॥ १३९ ॥ <br>
एकेनैव शरीरेण योगाभ्यासाच्छनैः शनैः । <br>
चिरात्संप्राप्यते मुक्तिर्मर्कटक्रम एव सः ॥ १४० ॥ <br>
योगसिद्धिं विना देहः प्रमादाद्यदि नश्यति । <br>
पूर्ववासनया युक्तः शरीरं चान्यदाप्नुयात् ॥ १४१ ॥ <br>
ततः पुण्यवशात्सिद्धो गुरुणा सह संगतः । <br>
पश्चिमद्वारमार्गेण जायते त्वरितं फलम् ॥ १४२ ॥ <br>
पूर्वजन्मकृताभ्यासात्सत्त्वरं फलमश्नुते । <br>
एतदेव हि विज्ञेयं तत्काकमतमुच्यते ॥ १४३ ॥ <br>
नास्ति काकमतादन्यदभ्यासाख्यमतः परम् । <br>
तेनैव प्राप्यते मुक्तिर्नान्यथा शिवभाषितम् ॥ १४४ ॥ <br>
हठयोगक्रमात्काष्ठा सह जीवलयादिकम् । <br>
नाकृतं मोक्षमार्गं स्यात्प्रसिद्धां पश्चिमं विना ॥ १४५ ॥ <br>
आदौ रोगाः प्रणश्यन्ति पश्चाज्जाड्यं शरीरजम् । <br>
ततः समरसो भूत्वा चन्द्रो वर्षत्यनारतम् ॥ १४६ ॥ <br>
धातूंश्च संग्रहेद्वह्निः पवनेन समं ततः । <br>
नाना नादाः प्रवर्तन्ते मार्दवं स्यात्कलेवरम् ॥ १४७ ॥ <br>
जित्वा वृष्ट्यादिकं जाड्यं खेचरः स भवेन्नरः । <br>
सर्वज्ञोऽसौ भवेत्कामरूपः पवनवेगवान् ॥ १४८ ॥ <br>
क्रीडते त्रिषु लिकेषु जायन्ते सिद्धयोऽखिलाः । <br>
कर्पूरे लीयमाने किं काठिन्यं तत्र विद्यते ॥ १४९ ॥ <br>
अहंकारक्षये तद्वद्देहे कठिना कुतः । <br>
सर्वकर्ता च योगीन्द्रः स्वतन्त्रोऽनन्तरूपवान् ॥ १५० ॥ <br>
जीवन्मुक्तो महायोगी जायते नात्र संशयः । <br>
द्विविधाः सिद्धयो लोके कल्पिताऽकल्पितास्तथा ॥ १५१ ॥ <br>
रसौषधिक्रियाजालमन्त्राभ्यासाधिसाधनात् । <br>
सिद्ध्यन्ति सिद्धयो यास्तु कल्पितास्ताः प्रकीर्तिताः ॥ १५२ ॥ <br>
अनित्या अल्पवीर्यास्ताः सिद्धयः साधनोद्‍भवाः । <br>
साधनेन विनाऽप्येवं जायन्ते स्वत एव हि ॥ १५३ ॥ <br>
स्वात्मयोगैकनिष्ठेषु स्वातन्त्र्यादीश्वरप्रियाः । <br>
प्रभूताः सिद्धयो यास्ताः कल्पनारहिताः स्मृताः ॥ १५४ ॥ <br>
सिद्धा नित्या महावीर्या इच्छारूपाः स्वयोगजाः । <br>
चिरकालात्प्रजायन्ते वासनारहितेषु च ॥ १५५ ॥ <br>
तास्तु गोप्या महायोगात्परमात्मपदेऽव्यये । <br>
विना कार्यं सदा गुप्तं योगसिद्धस्य लक्षणम् ॥ १५६ ॥ <br>
यथाऽऽकाशं समुद्दिश्य गच्छद्‌भिः पथिकैः पथि । <br>
नाना तीर्थानि दृश्यन्ते नानामार्गास्तु सिद्धयः ॥ १५७ ॥ <br>
स्वयमेव प्रजायन्ते लाभालाभविवर्जिते । <br>
योगमार्गे तथैवेदं सिद्धिजालं प्रवर्तते ॥ १५८ ॥ <br>
परीक्षकैः स्वर्णकारैर्हेम संप्रोच्यते यथा । <br>
सिधिभिर्लक्षयेत्सिद्धं जीवन्मुक्तं तथैव च ॥ १५९ ॥ <br>
अलौकिकगुणस्तस्य कदाचिद्दृश्यते ध्रुवम् । <br>
सिद्धिभिः परिहीनं तु नरं बद्धं तु लक्षयेत् ॥ १६० ॥ <br>
अजरामरपिण्डो यो जीवन्मुक्तः स एव हि । <br>
पशुकुक्कुटकीटाद्या मृतिं संप्राप्नुवन्ति वै ॥ १६१ ॥ <br>
तेषां किं पिण्डपातेन मुक्तिर्भवति पद्मज । <br>
न बहिः प्राण आयाति पिण्डस्य पतनं कुतः ॥ १६२ ॥ <br>
पिण्डपातेन या मुक्तिः सा मुक्तिर्न तु हन्यते । <br>
देहे ब्रह्मत्वमायाते जलानां सैन्धवं यथा ॥ १६३ ॥ <br>
अनन्यतां यदा याति तदा मुक्तः स उच्यते । <br>
विमतानि शरीराणि इन्द्रियाणि तथैव च ॥ १६४ ॥ <br>
ब्रह्म देहत्वमापन्नं वारि बुद्‍बुदतामिव । <br>
दशद्वार पुरं देहं दशनाडीमहापथम् ॥ १६५ ॥ <br>
दशभिर्वायुभिर्व्याप्तं दशेन्द्रियपरिच्छदम् । <br>
षडाधारापवरकं षडन्वयमहावनम् ॥ १६६ ॥ <br>
चतुःपीठसमाकीर्णं चतुराम्नायदीपकम् । <br>
बिन्दुनादमहालिङ्गं शिवशक्तिनिकेतनम् ॥ १६७ ॥ <br>
देहं शिवालयं प्रोक्तं सिद्धिदं सर्वदेहिनाम् । <br>
गुदमेढ्रान्तरालस्थं मूलाधारं त्रिकोणकम् ॥ १६८ ॥ <br>
शिवस्य जीवरूपस्य स्थानं तद्धि प्रचक्षते । <br>
यत्र कुण्डलिनीनाम परा शक्तिः प्रतिष्ठिता ॥ १६९ ॥ <br>
यस्मादुत्पद्यते वायुर्यस्माद्वह्निः प्रवर्तते । <br>
यस्मादुत्पद्यते बिन्दुर्यस्मान्नादः प्रवर्तते ॥ १७० ॥ <br>
यस्मादुत्पद्यते हंसो यस्मादुत्पद्यते मनः । <br>
तदेतत्कामरूपाख्यं पीठं कामफलप्रदम् ॥ १७१ ॥ <br>
स्वाधिष्ठानाह्वयं चक्रं लिङ्गमूले षडस्रके । <br>
नाभिदेशे स्थितं चक्रं दशारं मणिपूरकम् ॥ १७२ ॥ <br>
द्वादशारं महाचक्रं हृदये चाप्यनाहतम् । <br>
तदेतत्पूर्णगिर्याख्यं पीठं कमलसंभव ॥ १७३ ॥ <br>
कण्ठकूपे विशुद्ध्याख्यं यच्चक्रं षोडशास्रकम् । <br>
पीठं जालन्धरं नाम तिष्ठत्यत्र सुरेश्वर ॥ १७४ ॥ <br>
आज्ञा नाम भ्रुवोर्मध्ये द्विदलं चक्रमुत्तमम् । <br>
उड्यानाख्यं महापीठमुपरिष्टात्प्रतिष्ठितम् ॥ १७५ ॥ <br>
चतुरस्रं धरण्यादौ ब्रह्मा तत्राधिदेवता । <br>
अर्धचन्द्राकृति चलं विष्णुस्तस्याधिदेवता ॥ १७६ ॥ <br>
त्रिकोणमण्डलं वह्नी रुद्रस्तस्याधिदेवता । <br>
वायोर्बिम्बं तु षट्कोणमीश्वरोऽस्याधिदेवता ॥ १७७ ॥ <br>
आकाशमण्डलं वृत्तं देवताऽस्य सदाशिवः । <br>
नादरूपं भ्रुवोर्मध्ये मनसो मण्डलं विदुः ॥ १७८ ॥ <br>
इति प्रथमोऽध्यायः ॥ १ ॥ <br><br>

<p class="hdr3left">द्वितीयोऽध्यायः </p><br><br>

<p class="sh">
पुनर्योगस्य माहात्म्यं श्रोतुमिच्छामि शङ्कर । <br>
यस्य विज्ञानमात्रेण खेचरीसमतां व्रजेत् ॥ १ ॥ <br>
श्रृणु ब्रह्मन्प्रवक्ष्यामि गोपनीयं प्रयत्‍नतः । <br>
द्वादशाब्दं तु शुश्रूषां यः कुर्यादप्रमादतः ॥ २ ॥ <br>
तस्मै वाच्यं यथातथ्यं दान्ताय ब्रह्मचारिणे । <br>
पाण्डित्यादर्थलोभाद्वा प्रमादाद्वा प्रयच्छति ॥ ३ ॥ <br>
तेनाधीतं श्रुतं तेन तेन सर्वमनुष्ठितम् । <br>
मूलमन्त्रं विजानाति यो विद्वान्गुरुदर्शितम् ॥ ४ ॥ <br>
शिवशक्तिमयं मन्त्रं मूलाधारात्समुत्थितम् । <br>
तस्य मन्त्रस्य वै ब्रह्मञ्छ्रोता वक्ता च दुर्लभः ॥ ५ ॥ <br>
एतत्पीठमिति प्रोक्तं नादलिङ्गं चिदात्मकम् । <br>
तस्य विज्ञानमात्रेण जीवन्मुक्तो भवेज्जनः ॥ ६ ॥ <br>
अणिमादिकमैश्वर्यमचिरादेव जायते । <br>
मननात्प्राणनाच्चैव मद्‌रूपस्यावबोधनात् ॥ ७ ॥ <br>
मन्त्रमित्युच्यते ब्रह्मन्मदधिष्ठानतोऽपि वा । <br>
मूलत्वात्सर्वमन्त्राणां मूलाधारात् समुद्‍भवात् ॥ ८ ॥ <br>
मूलस्वरूपलिङ्गत्वान्मूलमन्त्र इति स्मृतः । <br>
सूक्ष्मत्वात् काणात्वाच्च लयनाद्‍गमनादपि ॥ ९ ॥ <br>
लक्षणात्परमेशस्य लिङ्गमित्यभिधीयते । <br>
संनिधानात्समस्तेषु जन्तुष्वपि च सन्ततम् ॥ १० ॥ <br>
सूचकत्वाच्च रूपस्य सूत्रमित्यभिधीयते । <br>
महामाया महालक्ष्मीर्महादेवी सरस्वती ॥ ११ ॥ <br>
आधारशक्तिरव्यक्ता यया विश्वं प्रवर्तते । <br>
सूक्ष्माभा बिन्दुरूपेण पीठरूपेण वर्तते ॥ १२ ॥ <br>
बिन्दुपीठं विनिर्भिद्य नादलिङ्गमुपस्थितम् । <br>
प्राणेनोच्चार्यते ब्रह्मन्षण्मुखीकरणेन च ॥ १३ ॥ <br>
गुरूपदेशमार्गेण सहसैव प्रकाशते । <br>
स्थूलं सूक्ष्मं परं चेति त्रिविधं ब्रह्मणो वपुः ॥ १४ ॥ <br>
पञ्चब्रह्ममयं रूपं स्थूलं वैराजमुच्यते । <br>
हिरण्यगर्भं सूक्ष्मं तु नादं बीजत्रयात्मकम् ॥ १५ ॥ <br>
परं ब्रह्म परं सत्यं सच्चिदानन्दलक्षणम् । <br>
अप्रमेयमनिर्देश्यमवाङ्‌मनसगोचरम् ॥ १६ ॥ <br>
शुद्धं सूक्ष्मं निराकारं निर्विकारं निरञ्जनम् । <br>
अनन्तमपरिच्छेद्यं अनूपममनामयम् ॥ १७ ॥ <br>
आत्ममन्त्रसदाभ्यासात् परतत्त्वं प्रकाशते । <br>
तदभिव्यक्तचिह्नानि सिद्धिद्वाराणि मे श्रृणु ॥ १८ ॥ <br>
दीपज्वालेन्दुखद्योतविद्युन्नक्षत्रभास्वराः । <br>
दृश्यन्ते सूक्ष्मरूपेण सदा युक्तस्य योगिनः ॥ १९ ॥ <br>
अणिमादिकमैश्वर्यमचिरात्तस्य जायते । <br>
नास्ति नादात्परो मन्त्रो न देवः स्वात्मनः परः ॥ २० ॥ <br>
नानुसन्धेः परा पूजा न हि तृप्तेः परं सुखम् । <br>
गोपनीयं प्रयत्नेन सर्वदा सिद्धिमिच्छता ॥ २१ ॥ <br>
मद्‍भक्त एतद्विज्ञाय कृत कृत्यः सुखी भवेत् । <br>
यस्य देवे परा भक्तिर्यथा देवे तथा गुरौ । <br>
तस्यैते कथिता ह्यर्थाः प्रकाशन्ते महात्मनः ॥ २२ ॥ इति ॥ <br>
इति द्वितीयोऽध्यायः ॥ २ ॥ <br><br>

<p class="hdr3left">तृतीयोऽध्यायः </p><br><br>

<p class="sh">
यन्नमस्यं चिदाख्यातं यत्सिद्धीनां च कारणम् । <br>
येन विज्ञातमात्रेण जन्मबन्धात्प्रमुच्यते ॥ १ ॥ <br>
अक्षरं परमो नादः शब्दब्रह्मेति कथ्यते । <br>
मूलाधारगता शक्तिः स्वाधारा बिन्दुरूपिणी ॥ २ ॥ <br>
तस्यामुत्पद्यते नादः सूक्ष्मबीजादिवाङ्कुरः । <br>
तां पश्यन्तीं विदुर्विश्वं यया पश्यन्ति योगिनः ॥ ३ ॥ <br>
हृदये व्यज्यते घोषो गर्जत्पर्जन्यसंनिभः । <br>
तत्र स्थिता सुरेशान मध्यमेत्यभिधीयते ॥ ४ ॥ <br>
प्राणेन च स्वराख्येन प्रथिता वैखरी पुनः । <br>
शाखापल्लवरूपेण ताल्वादिस्थानघट्टनात् ॥ ५ ॥ <br>
अकारादिक्षकारान्तान्यक्षराणि समीरयेत् । <br>
अक्षरेभ्यः पदानि स्युः पदेभ्यो वाक्यसंभवः ॥ ६ ॥ <br>
सर्वे वाक्यात्मका मन्त्रा वेदशास्त्राणि कृत्स्नशः । <br>
पुराणानि च काव्यानि भाषाश्च विविधा अपि ॥ ७ ॥ <br>
सप्तस्वराश्च गाथाश्च सर्वे नादसमुद्‍भवाः । <br>
एषा सरस्वती देवी सर्वभूतगुहाश्रया ॥ ८ ॥ <br>
वायुना वह्नियुक्तेन प्रेर्यमाणा शनैः शनैः । <br>
द्वित्रिवर्णपदैर्वाक्यैरित्येवं वर्तते सदा ॥ ९ ॥ <br>
य इमां वैखरी शक्तिं योगी स्वात्मनि पश्यति । <br>
स वाक्सिद्धिमवाप्नोति सरस्वत्याः प्रसादतः ॥ १० ॥ <br>
वेदशास्त्रपुराणानां स्वयं कर्ता भविष्यति । <br>
यत्र बिन्दुश्च नादश्च सोमसूर्याग्निवायवः ॥ ११ ॥ <br>
इन्द्रियाणि च सर्वाणि लयं गच्छन्ति सुव्रत । <br>
वायवो यत्र विलीयन्ते मनो यत्र विलीयते ॥ १२ ॥ <br>
यं लब्ध्वा चापरं लाभं मन्यते नाधिकं ततः । <br>
यस्मिन् स्थितो न दुःखेन गुरुणापि विचाल्यते ॥ १३ ॥ <br>
यत्रोपरमते चित्तं निरुद्धं योगसेवया । <br>
यत्र चैवात्मनात्मानं पश्यन्नात्मनि तुष्यति ॥ १४ ॥ <br>
सुखमात्यन्तिकं यत्तद्‍बुद्धिग्राह्यमतीन्द्रियम् । <br>
एतत्क्षराक्षरातीतमनक्षरमितीर्यते ॥ १५ ॥ <br>
क्षरः सर्वाणि भूतानि सूत्रात्माऽक्षर उच्यते । <br>
अक्षरं परमं ब्रह्म निर्विशेषं निरञ्जनम् ॥ १६ ॥ <br>
अलक्षणमलक्ष्यं तदप्रतर्क्यमनूपमम् । <br>
अपारपारमच्छेद्यमचिन्त्यमतिनिर्मलम् ॥ १७ ॥ <br>
आधारं सर्वभूतानामनाधारमनामयम् । <br>
अप्रमाणमनिर्देश्यमप्रमेयमतीन्द्रियम् ॥ १८ ॥ <br>
अस्थूलमनणुह्रस्वमदीर्घमजमव्ययम् । <br>
अशब्दस्पर्शरूपं तदचक्षुःश्रोत्रनामकम् ॥ १९ ॥ <br>
सर्वज्ञं सर्वगं शान्तं सर्वेषां हृदये स्थितम् । <br>
सुसंवेद्यं गुरुमतात्सुदुर्बोधमचेतसाम् ॥ २० ॥ <br>
निष्कलं निर्गुणं शान्तं निर्विकारं निराश्रयम् । <br>
निर्लेपकं निरापायं कूटस्थमचलं ध्रुवम् ॥ २१ ॥ <br>
ज्योतिषामपि तज्ज्योतिस्तमःपारे प्रतिष्ठितम् । <br>
भावाभावविनिर्मुक्तं भावनामात्रगोचरम् ॥ २२ ॥ <br>
भक्तिगम्यं परं तत्त्वमन्तर्लीनेन चेतसा । <br>
भावनामात्रमेवात्र कारणं पद्मसंभव ॥ २३ ॥ <br>
यथा देहान्तरप्राप्तिकारणं भावना नृणाम् । <br>
विषयं ध्यायतः पुंसो विषये रमते मनः ॥ २४ ॥ <br>
मामनुस्मरतश्चित्तं मय्येवात्र विलीयते । <br>
सर्वज्ञत्वं परेशत्वं सर्वसंपूर्णशक्तिता । <br>
अनन्तशक्तिमत्त्वं च मदनुस्मरणाद्‍भवेत् ॥ २५ ॥ इति ॥ <br>
इति तृतीयोऽध्यायः ॥ ३ ॥ <br><br>

<p class="hdr3left">चतुर्थोऽध्यायः </p><br><br>

<p class="sh">
चैतनस्यैकरूपत्वाद्‍भेदो युक्तो न कर्हिचित् । <br>
जीवत्वं च तथा ज्ञेयं रज्ज्वां सर्पग्रहो यथा ॥ १ ॥ <br>
रज्ज्वज्ञानात्क्षणेनैव यद्वद्‌रज्जुर्हि सर्पिणी । <br>
भाति तद्वच्चितिः साक्षाद्विश्वाकारेण केवला ॥ २ ॥ <br>
उपादानं प्रपञ्चस्य ब्रह्मणोऽन्यन्न विद्यते । <br>
तस्मात्सर्वप्रपञ्चोऽयं ब्रह्मैवास्ति न चेतरत् ॥ ३ ॥ <br>
व्याप्यव्याप्यकता मिथ्या सर्वमात्मेति शासनात् । <br>
इति ज्ञाते परे तत्त्वे भेदस्यावसरः कुतः ॥ ४ ॥ <br>
ब्रह्मणः सर्वभूतानि जायन्ते परमात्मनः । <br>
तस्मादेतानि ब्रह्मैव भवन्तीति विचिन्तय ॥ ५ ॥ <br>
ब्रह्मैव सर्वनामानि रूपाणि विविधानि च । <br>
कर्माण्यपि समग्राणि बिभर्तीति विभावय ॥ ६ ॥ <br>
सुवर्णाज्जायमानस्य सुवर्णत्वं च शाश्वतम् । <br>
ब्रह्मणो जायमानस्य ब्रह्मत्वं च तथा भवेत् ॥ ७ ॥ <br>
स्वल्पमप्यन्तरं कृत्वा जीवात्मपरमात्मनोः । <br>
यस्तिष्ठति विमूढात्मा भयं तस्यापि भाषितम् ॥ ८ ॥ <br>
यदज्ञानाद्‍भवेद्द्वैतमितरत्तत्प्रपश्यति । <br>
आत्मत्वेन तदा सर्वं नेतरत्तत्र चाण्वपि ॥ ९ ॥ <br>
अनुभूतोऽप्ययं लोको व्यवहारक्षमोऽपि सन् । <br>
असद्‌रूपो यथा स्वप्न उत्तरक्षणबाधितः ॥ १० ॥ <br>
स्वप्ने जागरितं नास्ति जागरे स्वप्नता नहि । <br>
द्वयमेव लये नास्ति लयोऽपि ह्यनयोर्न च ॥ ११ ॥ <br>
त्रयमेव भवेन्मिथ्या गुणत्रयविनिर्मितम् । <br>
अस्य द्रष्टा गुणातीतो नित्यो ह्येष चिदात्मकः ॥ १२ ॥ <br>
यद्वन्मृदि घटभ्रान्तिः शुक्तौ हि रजतस्थितिः । <br>
तद्वद्‍ब्रह्मणि जीवत्वं वीक्षमाणे विनश्यति ॥ १३ ॥ <br>
यथा मृदि घटो नाम कनके कुण्डलाभिधा । <br>
शुक्तौ हि रजतख्यातिर्जीवशब्दस्तथा परे ॥ १४ ॥ <br>
यथैव व्योम्नि नीलत्वं यथा नीरं मरुस्थले । <br>
पुरुषत्वं यथा स्थाणौ तद्वद्विश्वं चिदात्मनि ॥ १५ ॥ <br>
यथैव शून्यो वेतालो गन्धर्वाणं पुरं यथा । <br>
यथाकाशे द्विचन्द्रत्वं तद्वत्सत्ये जगत्स्थितिः ॥ १६ ॥ <br>
यथा तरङ्गकल्लोलैर्जलमेव स्फुरत्यलम् । <br>
घटनाम्ना यथा पृथ्वी पटनाम्ना हि तन्तवः ॥ १७ ॥ <br>
जगन्नाम्ना चिदाभाति सर्वं ब्रह्मैव केवलम् । <br>
यथा वन्ध्यासुतो नास्ति यथा नस्ति मरौ जलम् ॥ १८ ॥ <br>
यथा नास्ति नभोवृक्षस्तथा नास्ति जगत्स्थितिः । <br>
गृह्यमाने घटे यद्वन्मृत्तिका भाति वै बलात् ॥ १९ ॥ <br>
वीक्ष्यमाणे प्रपञ्चे तु ब्रह्मैवाभाति भासुरम् । <br>
सदैवात्मा विशुद्धोऽस्मि ह्यशुद्धो भाति वै सदा ॥ २० ॥ <br>
यथैव द्विविधा रज्जुर्ज्ञानिनोऽज्ञानिनोऽनिशम् । <br>
यथैव मृन्मयः कुंभस्तद्वद्देहोऽपि चिन्मयः ॥ २१ ॥ <br>
आत्मानात्मविवेकोऽयं मुधैव क्रियते बुधैः ॥ <br>
सर्पत्वेन यथा रज्जू रजतत्वेन शुक्तिका ॥ २२ ॥ <br>
विनिर्णीता विमूढेन देहत्वेन तथाऽऽत्मता । <br>
घटत्वेन यथा पृथ्वी जलत्वेन मरीचिका ॥ २३ ॥ <br>
गृहत्वेन हि काष्ठानि खड्गत्वेन हि लोहता । <br>
तद्वदात्मनि देहत्वं पश्यत्यज्ञानयोगतः ॥ २४ ॥ इति ॥ <br>
इति चतुर्थोऽध्यायः ॥ ४ ॥  <br><br>

<p class="hdr3left">पञ्चमोऽध्यायः </p><br><br>

<p class="sh">
पुनर्योगं प्रवक्ष्यामि गुह्यं ब्रह्मस्वरूपकम् । <br>
समाहितमना भूत्वा श्रृणु ब्रह्मन्यथाक्रमम् ॥ १ ॥ <br>
दशद्वारपुरं देहं दशनाडीमहापथम् । <br>
दशभिर्वायुभिर्व्याप्तं दशेन्द्रियपरिच्छदम् ॥ २ ॥ <br>
षडाधारापवरकं षडन्वयमहावनम् । <br>
चतुःपीठसमाकीर्णं चतुराम्नायदीपकम् ॥ ३ ॥ <br>
बिन्दुनादमहालिङ्गविष्णुलक्ष्मीनिकेतनम् । <br>
देहं विष्ण्वालयं प्रोक्तं सिद्धिदं सर्वदेहिनाम् ॥ ४ ॥ <br>
गुदमेढ्रान्तरालस्थं मूलाधारं त्रिकोणकम् । <br>
शिवस्य जीवरूपस्य स्थानं तद्धि प्रचक्षते ॥ ५ ॥ <br>
यत्र कुण्डलिनी नाम परा शक्तिः प्रतिष्ठिता । <br>
यस्मादुत्पद्यते वायुर्यस्माद्वह्निः प्रवर्तते ॥ ६ ॥ <br>
यस्मादुत्पद्यते बिन्दुर्यस्मान्नादः प्रवर्तते । <br>
यस्मादुत्पद्यते हंसो यस्मादुत्पद्यते मनः ॥ ७ ॥ <br>
तदेतत्कामरूपाख्यं पीठं कामफलप्रदम् । <br>
स्वाधिष्ठानह्वयं चक्रं लिङ्गमूले षडस्रकम् ॥ ८ ॥ <br>
नाभिदेशे स्थितं चक्रं दशास्रं मणिपूरकम् । <br>
द्वादशारं महाचक्रं हृदये चाप्यनाहतम् ॥ ९ ॥ <br>
तदेतत्पूर्णगिर्याख्यं पीठं कमलसंभव । <br>
कण्ठकूपे विशुद्धाख्यं यच्चक्रं षोडशास्रकम् ॥ १० ॥ <br>
पीठं जालन्धरं नाम तिष्ठत्यत्र चतुर्मुख । <br>
आज्ञा नाम भ्रुवोर्मध्ये द्विदलं चक्रमुत्तमम् ॥ ११ ॥ <br>
उड्यानाख्यं महापीठमुपरिष्टात्प्रतिष्ठितम् । <br>
स्थानान्येतानि देहेऽस्मिञ्छक्तिरूपं प्रकाशते ॥ १२ ॥ <br>
चतुरस्राधरण्यादौ ब्रह्मा तत्राधिदेवता । <br>
अर्धचन्द्राकृति जलं विष्णुस्तस्याधिदेवता ॥ १३ ॥ <br>
त्रिकोणमण्डलं वह्नी रुद्रस्तस्याधिदेवता । <br>
वायोर्बिंबं तु षट्कोणं संकर्षोऽत्राधिदेवता ॥ १४ ॥ <br>
आकाशमण्डलं वृत्तं श्रीमन्नारायणोऽत्राधिदेवता । <br>
नादरूपं भ्रुवोर्मध्ये मनसो मण्डलं विदुः ॥ १५ ॥ <br>
शांभवस्थानमेतत्ते वर्णितं पद्मसंभव । <br>
अतः परं प्रवक्ष्यामि नाडीचक्रस्य निर्णयम् ॥ १६ ॥ <br>
मूलाधारत्रिकोणस्था सुषुम्ना द्वादशाङ्गुला । <br>
मूलार्धच्छिन्नवंशाभा ब्रह्मनाडीति सा स्मृता ॥ १७ ॥ <br>
इडा च पिङ्गला चैव तस्याः पार्श्वद्वये गते ।  <br>
विलंबिन्यामनुस्यूते नासिकान्तमुपागते ॥ १८ ॥ <br>
इडायां हेमरूपेण वायुर्वामेन गच्छति । <br>
पिङ्गलायां तु सूर्यात्मा याति दक्षिणपार्श्वतः ॥ १९ ॥ <br>
विलंबिनीति या नाडी व्यक्ता नाभौ प्रतिष्ठिता । <br>
तत्र नाड्यः समुत्पन्नास्तिर्यगूर्ध्वमधोमुखाः ॥ २० ॥ <br>
तन्नाभिचक्रमित्युक्तं कुक्कुटाण्डमिव स्थितम् । <br>
गान्धारी हस्तिजिह्वा च तस्मान्नेत्रद्वयं गते ॥ २१ ॥ <br>
पूषा चालम्बुसा चैव श्रोत्रद्वयमुपागते । <br>
शूरा नाम महानाडी तस्माद्‍भ्रूमध्यमाश्रिता ॥ २२ ॥ <br>
विश्वोदरी तु या नाडी सा भुङ्क्तेऽन्नं चतुर्विधम् । <br>
सरस्वती तु या नाडी सा जिह्वान्तं प्रसर्पते ॥ २३ ॥ <br>
राकाऽऽह्वया तु या नाडी पीत्वा च सलिलं क्षणात् । <br>
क्षुतमुत्पादयेद् घ्राणे श्लेष्माणं संचिनोति च ॥ २४ ॥ <br>
कण्ठकूपोद्‍भवा नाडी शङ्खिनाख्या त्वधोमुखी । <br>
अन्नसारं समादाय मूर्ध्नि संचिनुते सदा ॥ २५ ॥ <br>
नाभेरधोगतास्तिस्रो जाडयः स्युरधोमुखाः । <br>
मलं त्यजेत्कुहूर्नाडी मूत्रं मुञ्चति वारुणी ॥ २६ ॥ <br>
चित्राख्या सीविनि नाडी शुक्लमोचनकारणी । <br>
नाडीचक्रमिति प्रोक्तं बिन्दुरूपमतः श्रृणु ॥ २७ ॥ <br>
स्थूलं सूक्ष्मं परं चेति त्रिविधं ब्रह्मणो वपुः । <br>
स्थूलं शुक्लात्मकं बिन्दुः सूक्ष्मं पञ्चाग्निरूपकम् ॥ २८ ॥ <br>
सोमात्मकः परः प्रोक्तः सदा साक्षी सदाच्युतः ।  <br>
पातालानामधोभागे कालाग्निर्यः प्रतिष्ठितः ॥ २९ ॥ <br>
स मूलाग्निः शरीरेऽग्निर्यस्मान्नादः प्रजायते । <br>
वडवाग्निः शरीरस्थो ह्यस्थिमध्ये प्रवर्तते ॥ ३० ॥ <br>
काष्ठपाषाणयोर्वह्निर्ह्यस्थिमध्ये प्रवर्तते । <br>
काष्ठपाषणजो वह्निः पार्थिवो ग्रहणीगतः ॥ ३१ ॥ <br>
अन्तरिक्षगतो वह्निर्वैद्युतः स्वान्तरात्मकः । <br>
नभःस्थः सूर्यरूपोऽग्निर्नाभिमण्डलमाश्रितः ॥ ३२ ॥ <br>
विषं वर्षति सूर्योऽसौ स्रवत्यमृतमुन्मुखः । <br>
तालुमूले स्थितश्चन्द्रः सुधां वर्षत्यधोमुखः ॥ ३३ ॥ <br>
भ्रूमध्यनिलयो बिन्दुः शुद्धस्फटिकसंनिभः । <br>
महाविष्णोश्च देवस्य तत्सूक्ष्मं रूपमुच्यते ॥ ३४ ॥ <br>
एतत्पञ्चाग्निरूपं यो भावयन् बुद्धिमान् धिया । <br>
तेन भुक्तं च पीतं च हुतमेव न संशयः ॥ ३५ ॥ <br>
सुखसंसेवितं स्वप्नं सुजीर्णमितभोजनम् । <br>
शरीरशुद्धिं कृत्वाऽऽदौ सुखमासनमास्थितः ॥ ३६ ॥ <br>
प्राणस्य शोधयेन्मार्गं रेचपूरककुम्भकैः । <br>
गुदमाकुञ्च्य यत्‍नेन मूलशक्तिं प्रपूजयेत् ॥ ३७ ॥ <br>
नाभौ लिङ्गस्य मध्ये तु उड्यानाख्यं च बन्धयेत् । <br>
उड्डीय याति तेनैव शक्तितोड्यानपीठकम् ॥ ३८ ॥ <br>
कण्ठं सङ्कोचयेत्किंचिद्‍बन्धो जालन्धरि ह्ययम् । <br>
बन्धयेत्खेचरि मुद्रां दृढचित्तः समाहितः ॥ ३९ ॥ <br>
कपालविवरे जिह्वा प्रविष्टा विपरीतगा । <br>
भ्रुवोरन्तर्गता दृष्टिर्मुद्रा भवति खेचरी ॥ ४० ॥ <br>
खेचर्या मुद्रितं येन विवरं लम्बिकोर्ध्वतः । <br>
न पीयूषं पतत्यग्नौ न च वायुः प्रधावति ॥ ४१ ॥ <br>
न क्षुधा न तृषा निद्रा नैवालस्यं प्रजायते । <br>
न च मृत्युर्भवेत्तस्य यो मुद्रां वेत्ति खेचरीम् ॥ ४२ ॥ <br>
ततः पूर्वापरे व्योम्नि द्वादशान्तेऽच्युतात्मके । <br>
उड्ड्यानपीठे निर्द्वन्द्वे निरालम्बे निरञ्जने ॥ ४३ ॥ <br>
ततः पङ्कजमध्यस्थं चन्द्रमण्डलमध्यगम् । <br>
नारायणमनुध्यायेत्स्रवतममृतं सदा ॥ ४४ ॥ <br>
भिद्यते हृदयग्रन्थिश्छिद्यन्ते सर्वसंशयाः । <br>
क्षीयन्ते चास्य कर्माणि तस्मिद्नृष्टे परावरे ॥ ४५ ॥ <br>
अथ सिद्धिं प्रवक्ष्यामि सुखोपायं सुरेश्वर । <br>
जितेन्द्रियाणां शान्तानां जितश्वासविचेतसाम् ॥ ४६ ॥ <br>
नादे मनोलयं ब्रह्मन् दूरश्रवणकारणम् । <br>
बिन्दौ मनोलयं कृत्वा दूरदर्शनमाप्नुयात् ॥ ४७ ॥ <br>
कालात्मनि मनो लीनं त्रिकालज्ञानकारणम् । <br>
परकायमनोयोगः परकायप्रवेशकृत् ॥ ४८ ॥ <br>
अमृतं चिन्तयेन्मूर्ध्नि क्षुत्तृषाविषशान्तये । <br>
पृथिव्यां धारयेच्चित्तं पातालगमनं भवेत् ॥ ४९ ॥ <br>
सलिले धारयेच्चित्तं नाम्भसा परिभूयते । <br>
अग्नौ सन्धारयेच्चित्तमग्निना दह्यते न सः ॥ ५० ॥ <br>
वायौ मनोलयं कुर्यादाकाशगमनं भवेत् । <br>
आकाशे धारयेच्चित्तमणिमादिकमाप्नुयात् ॥ ५१ ॥ <br>
विराड्‌रूपे मनो युञ्जन्महिमानमवाप्नुयात् । <br>
चतुर्मुखे मनो युञ्जन् जगत्सृष्टिकरो भवेत् ॥ ५२ ॥ <br>
इन्द्ररूपिणमात्मानं भावयन्मर्त्यभोगवान् । <br>
विष्णुरूपे महायोगी पालयेदखिलं जगत् ॥ ५३ ॥ <br>
रुद्ररूपे महायोगी संहरत्येव तेजसा । <br>
नारायणे मनो युञ्जन् सर्वसिद्धिमवाप्नुयात् ॥ ५४ ॥ <br>
यथा संकल्पयेद्योगी योगयुक्तो जितेन्द्रियः । <br>
तथा तत्तदवाप्नोति भाव एवात्र कारणम् ॥ ५५ ॥ <br>
गुरुर्ब्रह्मा गुरुर्विष्णुर्गुरुर्देवः सदाच्युतः । <br>
न गुरोरधिकः कश्चित्त्रिषु लोकेषु विद्यते ॥ ५६ ॥ <br>
दिव्यज्ञानोपदेष्टारं देशिकं परमेश्वरम् । <br>
पूजयेत्परया भक्त्या तस्य ज्ञानफलं भवेत् ॥ ५७ ॥ <br>
यथा गुरुस्तथैवेशो यथैवेशोस्तथा गुरुः । <br>
पूजनीयो महाभक्त्या न भेदो विद्यतेऽनयोः ॥ ५८ ॥ <br>
नाद्वैतवादं कुर्वीत गुरुणा सह कुत्रचित् । <br>
अद्वैतं भावयेद्‍भक्त्या गुरोर्देवस्य चात्मनः ॥ ५९ ॥ <br><br>

<b>योगशिखामहिमा - </b><br>
योगशिखां महागुह्यं यो जानाति महामतिः । <br>
न तस्य किंचिदज्ञातं त्रिषु लोकेषु विद्यते ॥ ६० ॥ <br>
न पुण्यपापे नास्वस्थो न दुःखं न पराजयः । <br>
न चास्ति पुनरावृत्तिरस्मिन् संसारमण्डले ॥ ६१ ॥ <br>
सिद्धौ चित्तं न कुर्वीत चञ्चलत्वेन चेतसः । <br>
तथाऽपि ज्ञाततत्त्वोऽसौ मुक्त एव न संशयः ॥ ६२ ॥  <br>
इत्युपनिषत् ॥ इति पञ्चमोऽध्यायः ॥ ५ ॥  <br><br>

<p class="hdr3left">षष्ठोऽध्यायः </p><br><br>

<p class="sh">
उपासनाप्रकारं मे ब्रूहि त्वं परमेश्वर । <br>
येन विज्ञातमात्रेण मुक्तो भवति संसृतेः ॥ १ ॥ <br>
उपासनाप्रकारं ते रहस्यं श्रुतिसारकम् । <br>
हिरण्यगर्भ वक्ष्यामि श्रुत्वा सम्यगुपासय ॥ २ ॥ <br>
सुषुम्नायै कुण्डलीन्यै सुधायै चन्द्रमण्डलात् । <br>
मनोन्मन्यै नमस्तुभ्यं महाशक्त्यै चिदात्मने ॥ ३ ॥ <br>
शतं चैका च हृदयस्य नाड्य- <br>
&nbsp;&nbsp;&nbsp;&nbsp;   स्तासां मूर्धानमभिनिःसृतैका । <br>
तयोर्ध्वमायन्नमृतत्वमेति <br>
&nbsp;&nbsp;&nbsp;&nbsp;   विश्वङ्ङ्न्या उत्क्रमणे भवन्ति ॥ ४ ॥ <br>
एकोत्तरं नाडिशतं तासां मध्ये परा स्मृता । <br>
सुषुम्ना तु परे लीना विरजा ब्रह्मरूपिणी ॥ ५ ॥ <br>
इडा तिष्ठति वामेन पिङ्गला दक्षिणेन तु । <br>
तयोर्मध्ये परं स्थानं यस्तद्वेद स वेदवित् ॥ ६ ॥ <br>
प्राणान्सन्धारयेत्तस्मिन् नासाभ्यान्तरचारिणः । <br>
भूत्वा तत्रायतप्राणः शनैरेव समभ्यसेत् ॥ ७ ॥ <br>
गुदस्य पृष्ठभागेऽस्मिन् वीणादन्डस्तु देहभृत् । <br>
दीर्घास्तिदेहपर्यन्तं ब्रह्मनाडीति कथ्यते ॥ ८ ॥ <br>
तस्यान्ते सुषिरं सूक्ष्मं ब्रह्मनाडीति सूरिभिः । <br>
इडापिङ्गलयोर्मध्ये सुषुम्ना सूर्यरूपिणी ॥ ९ ॥ <br>
सर्वं प्रतिष्ठितं तस्मिन्सर्वगं विश्वतोमुखम् । <br>
तस्य मध्यगताः सूर्यसोमाग्निपरमेश्वराः ॥ १० ॥ <br>
भूतलोका दिशः क्षेत्राः समुद्राः पर्वताः शिलाः । <br>
द्वीपाश्च निम्नगा वेदाः शास्त्रविद्याकलाऽक्षराः ॥ ११ ॥ <br>
स्वरमन्त्रपुराणानि गुणाश्चैते च सर्वशः । <br>
बीजं बीजात्मकस्तेषां क्षेत्रज्ञः प्राणवायवः ॥ १२ ॥ <br>
सुषुम्नान्तर्गतं विश्वं तस्मिन् सर्वं प्रतिष्ठितम् । <br>
नानानाडीप्रसवगं सर्वभूतान्तरात्मनि ॥ १३ ॥ <br>
ऊर्ध्वमूलमधःशाखं वायुमार्गेण सर्वगम् । <br>
द्विसप्ततिसहस्राणि नाड्यः स्युर्वायुगोचराः ॥ १४ ॥ <br>
सर्वमार्गेण सुषिरास्तिर्यञ्चः सुषिरात्मताः । <br>
अधश्चोर्ध्वं च कुण्डल्याः सर्वद्वारनिरोधनात् ॥ १५ ॥ <br>
वायुना सह जीवोर्ध्वज्ञानान्मोक्षमवाप्नुयात् । <br>
ज्ञात्वा सुषुम्नां तद्‍भेदं कृत्वा पायुं च मध्यगम् ॥ १६ ॥ <br>
कृत्वा तु बैन्दवस्थाने घ्राणरन्ध्रे निरोधयेत् । <br>
द्विसप्ततिसहस्राणि नाडीद्वाराणि पञ्जरे ॥ १७ ॥ <br>
सुषुम्ना शाम्भवी शक्तिः शेषास्त्वन्ये निरर्थकाः । <br>
हृल्लेखे परमानन्दे तालुमूलव्यवस्थिते ॥ १८ ॥ <br>
अत ऊर्ध्वं निरोधे तु मध्यमं मध्यमध्यमम् । <br>
उच्चारयेत्परां शक्तिं ब्रह्मरन्ध्रनिवासिनीम् । <br>
यदि भ्रमरसृष्टिः स्यात्संसारभ्रमणं त्यजेत् ॥ १९ ॥ <br>
गमागमस्थं गमनादिशून्यं <br>
&nbsp;&nbsp;&nbsp;&nbsp;   चिद्‌रूपदीपं तिमिरान्धनाशम् । <br>
पश्यामि तं सर्वजनान्तरस्थं <br>
&nbsp;&nbsp;&nbsp;&nbsp;   नमामि हंसं परमात्मरूपम् ॥ २० ॥ <br>
अनाहतस्य शब्दस्य तस्य शब्दस्य यो ध्वनिः । <br>
ध्वनेरन्तर्गतं ज्योतिर्ज्योतिषोऽन्तर्गतं मनः । <br>
तन्मनो विलयं याति तद्विष्णोः परमं पदम् ॥ २१ ॥ <br>
केचिद्वदन्ति चाधारं सुषुम्ना च सरस्वती । <br>
आधाराज्जायते विश्वं विश्वं तत्रैव लीयते ॥ २२ ॥ <br>
तस्मात्सर्वप्रयत्‍नेन गुरुपादं समाश्रयेत् । <br>
आधारशक्तिनिद्रायां विश्वं भवति निद्रया ॥ २३ ॥ <br>
तस्यां शक्तिप्रबोधेन त्रैलोक्यं प्रतिबुध्यते । <br>
आधारं यो विजानाति तमसः परमश्नुते ॥ २४ ॥ <br>
तस्य विज्ञानमात्रेण नरः पापैः प्रमुच्यते ॥ २५ ॥ <br>
आधारचक्रमहसा विद्युत्पुञ्जसमप्रभा । <br>
तदा मुक्तिर्न सन्देहो यदि तुष्टः स्वयं गुरुः ॥ २६ ॥ <br>
आधारचक्रमहसा पुण्यपापे निकृन्तयेत् । <br>
आधारवातरोधेन लीयते गगनान्तरे ॥ २७ ॥ <br>
आधारवातरोधेन शरीरं कंपते यदा । <br>
आधारवातरोधेन योगी नृत्यति सर्वदा ॥ २८ ॥ <br>
आधारवातरोधेन विश्वं तत्रैव दृश्यते । <br>
सृष्टिमाधारमाधारमाधारे सर्वदेवताः । <br>
आधारे सर्ववेदाश्च तस्मादाधारमाश्रयेत् ॥ २९ ॥ <br>
आधारे पश्चिमे भागे त्रिवेणीसङ्गमो भवेत् । <br>
तत्र स्नात्वा च पीत्वा च नरः पापात्प्रमुच्यते ॥ ३० ॥ <br>
आहारे पश्चिमं लिङ्गं कवाटं तत्र विद्यते । <br>
तस्योद्‍घाटनमात्रेण मुच्यते भवबन्धनात् ॥ ३१ ॥ <br>
आधारपश्चिमे भागे चन्द्रसूर्यौ स्थिरौ यदि । <br>
तत्र तिष्ठति विश्वेशो ध्यात्वा ब्रह्ममयो भवेत् ॥ ३२ ॥ <br>
आधारपश्चिमे भागे मूर्तिस्तिष्ठति संज्ञया । <br>
षट् चक्राणि च निर्भिद्य ब्रह्मरन्ध्राद्‍बहिर्गतम् ॥ ३३ ॥ <br>
वामदक्षे निरुन्धन्ति प्रविशन्ति सुषुम्नया । <br>
ब्रह्मरन्ध्रं प्रविश्यन्ति ते यान्ति परमां गतिम् ॥ ३४ ॥ <br>
सुषुम्नायां यदा हंसः अध ऊर्ध्वं प्रधावति । <br>
सुषुम्नायां यदा प्राणं भ्रामयेद्यो निरन्तरम् ॥ ३५ ॥ <br>
सुषुम्नायां यदा प्राणः स्थिरो भवति धीमताम् । <br>
सुषुम्नायां प्रवेशेन चन्द्रसूर्यौ लयं गतौ ॥ ३६ ॥ <br>
तदा समरसं भावं यो जानाति स योगवित् । <br>
सुषुम्नायां यदा यस्य म्रियते मनसो रयः ॥ ३७ ॥ <br>
सुषुम्नायां यदा योगी क्षणैकमपि तिष्टति । <br>
सुषुम्नायां यदा योगी क्षणार्धमपि तिष्ठति ॥ ३८ ॥ <br>
सुषुम्नायां यदा योगी सुलग्नो लवणाम्बुवत् । <br>
सुषुम्नायां यदा योगी लीयते क्षीरनीरवत् ॥ ३९ ॥ <br>
भिद्यते च तदा ग्रन्थिश्छिद्यन्ते सर्वसंशयाः । <br>
क्षीयन्ते परमाकाशे ते यान्ति परमां गतिम् ॥ ४० ॥ <br>
गङ्गायां सागरे स्नात्वा नत्वा च मणिकर्णिकाम् । <br>
मध्यनाडीविचारस्य कलां नार्हन्ति षोडशीम् ॥ ४१ ॥ <br>
श्रीशैलदर्शनान्मुक्तिर्वाराणस्यां मृतस्य च । <br>
केदारोदकपानेन मध्यनाडीप्रदर्शनात् ॥ ४२ ॥ <br>
अश्वमेधसहस्राणि वाजपेयशतानि च । <br>
सुषुम्नाध्यानयोगस्य कलां नार्हन्ति षोडशीम् ॥ ४३ ॥ <br>
सुषुम्नायां सदा गोष्ठीं यः कश्चित्कुरुते नरः । <br>
स मुक्तः सर्वपापेभ्यो निश्रेयसमवाप्नुयात् ॥ ४४ ॥ <br>
सुषुम्नैव परं तीर्थं सुषुम्नैव परो जपः । <br>
सुषुम्नैव परं ध्यानं सुषुम्नैव परा गतिः ॥ ४५ ॥ <br>
अनेकयज्ञदानानि व्रतानि नियमानि च । <br>
सुषुम्नाध्यानयोगस्य कलां नार्हन्ति षोडशीम् ॥ ४६ ॥ <br>
ब्रह्मरन्ध्रे महास्थाने वर्तते सततं शिवा । <br>
चिच्छक्तिः परमादेवी मध्यमे सुप्रतिष्ठिता ॥ ४७ ॥ <br>
मायाशक्तिर्ललाटाग्रभागे व्योमाम्बुजे तथा । <br>
नादरूपा पराशक्तिर्ललाटस्य तु मध्यमे ॥ ४८ ॥ <br>
भागे बिन्दुमयी शक्तिर्ललाटस्यापरांशके । <br>
बिन्दुमध्ये च जीवात्मा सूक्ष्मरूपेण वर्तते ॥ ४९ ॥ <br>
हृदये स्थूलरूपेण मध्यमे न तु मध्यमे ॥ ५० ॥ <br>
प्राणापानवशो जीवो ह्यधश्चोर्ध्वं च धावति । <br>
वामदक्षिणमार्गेण चञ्चलत्वान्न दृश्यते ॥ ५१ ॥ <br>
आक्षिप्तो भुजदण्डेन यथोच्चलति कन्दुकः । <br>
प्राणापानसमाक्षिप्तस्तथा जीवो न विश्रमेत् ॥ ५२ ॥ <br>
अपानः कर्षति प्राणं प्राणोऽपानं च कर्षति । <br>
हकारेण बहिर्याति सकारेण विशेत्पुनः ॥ ५३ ॥ <br>
हंसहंसेत्यमुं मन्त्रं जीवो जपति सर्वदा । <br>
तद्विद्वानक्षरं नित्यं यो जानाति स योगवित् ॥ ५४ ॥ <br>
कन्दोर्ध्वे कुण्डलीशक्तिर्मुक्तिरूपाऽथ योगिनाम् । <br>
बन्धनाय च मूढानां यस्तां वेत्ति स योगवित् ॥ ५५ ॥ <br>
भूर्भुवःस्वरिमे लोकाश्चन्द्रसूर्याऽग्निदेवताः । <br>
यासु मात्रासु तिष्ठन्ति तत्परं ज्योतिरोमिति ॥ ५६ ॥ <br>
त्रयः कालास्त्रयो देवास्त्रयो लोकास्त्रयः स्वराः । <br>
त्रयो वेदाः स्थिता यत्र तत्परं ज्योतिरोमिति ॥ ५७ ॥ <br>
चित्ते चलति संसारो निश्चलं मोक्ष उच्यते । <br>
तस्माच्चित्तं स्थिरीकुर्यात्प्रज्ञया परया विधे ॥ ५८ ॥ <br>
चित्तं कारणमर्थानां तस्मिन्सति जगत्त्रयम् । <br>
तस्मिन्क्षीणे जगत्क्षीणं तच्चिकित्स्यं प्रयत्‍नतः ॥ ५९ ॥ <br>
मनोऽहं गगनाकारं मनोऽहं सर्वतोमुखम् । <br>
मनोऽहं सर्वमात्मा च न मनः केवलः परः ॥ ६० ॥ <br>
मनः कर्माणि जायन्ते मनो लिप्यति पातकैः । <br>
मनश्चेदुन्मनीभूयान्न पुण्यं न च पातकम् ॥ ६१ ॥ <br>
मनसा मन आलोक्य वृत्तिशून्यं यदा भवेत् । <br>
ततः परं परब्रह्म दृश्यते च सुदुर्लभम् ॥ ६२ ॥ <br>
मनसा मन आलोक्य मुक्तो भवति योगवित् । <br>
मनसा मन आलोक्य उन्मन्यन्तं सदा स्मरेत् ॥ ६३ ॥ <br>
मनसा मन आलोक्य योगनिष्ठः सदा भवेत् । <br>
मनसा मन आलोक्य दशप्रत्ययदृश्यते ॥ ६४ ॥ <br>
यदा प्रत्यया दृश्यन्ते तदा योगीश्वरो भवेत् ॥ ६५ ॥ <br>
बिन्दुनादकलाज्योति-रवीन्दुध्रुवतारकम् । <br>
शान्तं च तदतीतं च परंब्रह्म तदुच्यते ॥ ६६ ॥ <br>
हसत्युल्लसति प्रीत्या क्रीडते मोदते तदा । <br>
तनोति जीवनं बुद्ध्या बिभेति सर्वतोभयात् ॥ ६७ ॥ <br>
रोध्यते बुध्यते शोके मुह्यते नवसंपदा । <br>
कंपते शत्रुकार्येषु कामेन रमते हसन् ॥ ६८ ॥ <br>
स्मृत्वा कामरतं चित्तं विजानीयात्कलेवरे । <br>
यत्र देशे वसेद्वायुश्चित्तं तद्वसति ध्रुवम् ॥ ६९ ॥ <br>
मनश्चन्द्रो रविर्वायुर्दृष्टिरग्निरुदाहृतः । <br>
बिन्दुनादकला ब्रह्मन् विष्णुब्रह्मेशदेवताः ॥ ७० ॥ <br>
सदा नादानुसन्धानात् संक्षीणा वासना भवेत् । <br>
निरञ्जने विलीयेते मरुन्मनसि पद्मज ॥ ७१ ॥ <br>
यो वै नादः स वै बिन्दुस्तद्वै चित्तं प्रकीर्तितम् । <br>
नादो बिन्दुश्च चित्तं च त्रिभिरैक्यं प्रसाधयेत् ॥ ७२ ॥ <br>
मन एव हि बिन्दुश्च उत्पत्तिस्थितिकारणम् । <br>
मनसोत्पद्यते बिन्दुर्यथा क्षीरं घृतात्मकम् ॥ ७३ ॥ <br>
षट् चक्राणि परिज्ञात्वा प्रविशेत्सुखमण्डलम् । <br>
प्रविशेद्वायुमाकृष्य तथैवोर्ध्वं नियोजयेत् ॥ ७४ ॥   <br>
वायुं बिन्दुं तथा चक्रं चित्तं चैव समभ्यसेत् । <br>
समाधिनैकेन समममृतं यान्ति योगिनः ॥ ७५ ॥ <br>
यथाग्निर्दारुमध्यस्थो नोत्तिष्ठेन्मथनं विना । <br>
विना चाभ्यासयोगेन ज्ञानदीपस्तथा न हि ॥ ७६ ॥ <br>
घटमध्ये यथा दीपो बाह्ये नैव प्रकाशते । <br>
भिन्ने तस्मिन् घटे चैव दीपज्वालाऽवभासते ॥ ७७ ॥ <br>
स्वकायं घटमित्युक्तं यथा जीवो हि तत्पदम् । <br>
गुरुवाक्यसमाभिन्ने ब्रह्मज्ञानं प्रकाशते ॥ ७८ ॥ <br>
कर्णधारं गुरुं प्राप्य तद्वाक्यं प्लववदृढम् । <br>
अभ्यासवासनाशक्त्या तरन्ति भवसागरम् ॥ ७९ ॥ <br>
इत्युपनिषत् । <br>
इति योगशिखोपनिषदि षष्ठोऽध्यायः ॥ ६ ॥ <br>
ॐ सह नाववतु सह नौ भुनक्तु सह वीर्यं करवावहै । <br>
तेजस्विनवधीतमस्तु मा विद्विषावहै ॥ <br>
ॐ शान्तिः शान्तिः शान्तिः ॥ ॐ तत्सत् ॥ <br>
इति योगशिखोपनिषत्समाप्ता ॥ <br>
</p><br> <br>

</td></tr>
</table>

</body>
</html>

<!-- CHECKED  -  23-03-2014 --> 
<br> 
