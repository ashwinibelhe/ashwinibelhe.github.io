<html>
<head>
<title> योगतत्त्वोपनिषद </title>
<meta http-equiv="content-type" content="text/html; charset=utf-8">
<link rel="stylesheet" type="text/css" href="../css/upa.css">
</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="intro-upa.htm">प्रस्तावना</a></li>
		<li><a href="intro-dasho.htm">दशोपनिषदे</a></li>
		<li><a href="intro-vaishnavo.htm">वैष्णव उपनिषदे</a></li>
		<li><a href="intro-shaiva.htm">शैव उपनिषदे</a></li>
		<li><a href="intro-shakta.htm">शाक्त उपनिषदे</a></li>
		<li><a href="intro-samanya.htm">सामान्य उपनिषदे</a></li>
		<li><a href="intro-sanyasa.htm">संन्यास उपनिषदे</a></li>
		<li><a href="intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="../brahmaV/intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#ffeebb">
<table width="75%" border="0" align="center" bgcolor="#ffeebb">

<tr><td>

<p class="hdr1"> ॥ योगतत्त्वोपनिषद ॥  </p><br>

<p class="sh">
योगैश्वर्यं च कैवल्यं जायते यत्प्रसादतः ।<br> 
तद्वैष्णवं योगतत्त्वं रामचन्द्रपदं भजे ॥<br> 
ॐ सह नाववतु ॥ सह नौ भुनक्तु ॥ सह वीर्यं करवावहै ॥<br> 
तेजस्विनावधीतमस्तु मा विद्विषावहै ॥<br> 
ॐ शान्तिः शान्तिः शान्तिः ॥<br> <br> 
<br> 
<b>अष्टाङ्योगजिज्ञासा - </b><br> 
योगतत्त्वं प्रवक्ष्यामि योगिनां हितकाम्यया ।<br> 
यच्छृत्वा च पठित्वा च सर्वपापैः प्रमुच्यते ॥ १ ॥<br> 
विष्णुर्नाम महायोगी महाभूतो महातपाः ।<br> 
तत्त्वमार्गे यथा दीपो दृश्यते पुरुषोत्तमः ॥ २ ॥<br> 
तमाराध्य जगन्नाथं प्रणिपत्य पितामहः ।<br> 
पप्रच्छ योगतत्त्वं मे ब्रूहि चाष्टाङ्गसंयुतम् ॥ ३ ॥<br> <br> 
<br> 
<b>योगतत्त्वस्य दुर्लभत्वम् - </b><br> 
तमुवाच हृषीकेशो वक्ष्यामि श्रृणु तत्त्वतः ।<br> 
सर्वे जीवाः सुखैर्दुखैर्मायाजालेन वेष्टिताः ॥ ४ ॥<br> 
तेषां मुक्तिकरं मार्गं मायाजालनिकृन्तनम् ।<br> 
जन्ममृत्युजराव्याधिनाशनं मृत्युतारकम् ॥ ५ ॥<br> 
नानामार्गैस्तु दुष्प्रापं कैवल्यं परमं पदम् ।<br> 
पतिताः शास्त्रजालेषु प्रज्ञया तेन मोहिताः ॥ ६ ॥<br> 
अनिर्वाच्यं पदं वक्तुं न शक्यं तैः सुरैरपि ।<br> 
स्वात्मप्रकाशरूपं तत्किं शास्त्रेण प्रकाशते ॥ ७ ॥<br> <br> 
<br> 
<b>परस्यैव जीवत्वम् - </b><br> 
निष्कलं निर्मलं शान्तं सर्वातीतं निरामयम् ।<br> 
तदेव जीवरूपेण पुण्यपापफलैर्वृतम् ॥ ८ ॥<br> 
परमात्मपदं नित्यं तत्कथं जीवतां गतम् ।<br> 
सर्वभावपदातीतं ज्ञानरूपं निरञ्जनम् ॥ ९ ॥<br> 
वारिवत्स्फुरितं तस्मिंस्तत्राहंकृतिरुत्थिता ।<br> 
पञ्चात्मकमभूत्पिण्डं धातुबद्धं गुणात्मकम् ॥ १० ॥<br> 
सुखदुःखैः समायुक्तं जीवभावनया कुरु ।<br> 
तेन जीवाभिधा प्रोक्ता विशुद्धैः परमात्मनि ॥ ११ ॥<br> <br> 
<br> 
<b>प्राकृत गुणवियुक्तस्य जीवस्य परमात्मत्वम् - </b><br> 
कामक्रोधभयं चापि मोहलोभमदो रजः । <br> 
जन्ममृत्युश्च कार्पण्यं शोकस्तन्द्रा क्षुधा तृषा ॥ १२ ॥<br> 
तृष्णा लज्जा भयं दुःखं विषादो हर्ष एव च ।<br> 
एभिर्दोषैर्विनिर्मुक्तः स जीवः केवलो मतः ॥ १३ ॥<br> <br> 
<br> 
<b>ज्ञानयोगयोः युगपदभ्यासः - </b><br> 
तस्माद्दोषविनाशार्थं उपायं कथयामि ते ।<br> 
योगहीनं कथं ज्ञानं मोक्षदं भवति ध्रुवम् ॥ १४ ॥<br> 
योगोऽपि ज्ञानहीनस्तु न क्षमो मोक्षकर्मणि ।<br> 
तस्माज्ज्ञानं च योगं च मुमुक्षुर्दृढमभ्यसेत् ॥ १५ ॥<br> <br> 
<br> 
<b>ज्ञानस्वरूपम् - </b><br> 
अज्ञानादेव संसारो ज्ञानादेव विमुच्यते ।<br> 
ज्ञानस्वरूपमेवादौ ज्ञानं ज्ञेयैकसाधनम् ॥ १६ ॥<br> 
ज्ञातं येन निजं रूपं कैवल्यं परमं पदम् ।<br> 
निष्कलं निर्मलं साक्षात्सच्चिदानन्दरूपकम् ॥ १७ ॥<br> 
उत्पत्तिस्थितिसंहार स्फूर्तिज्ञानविवर्जितम् ।<br> 
एतज्ज्ञानमिति प्रोक्तमथ योगं ब्रवीमि ते ॥ १८ ॥<br> <br> 
<br> 
<b>मंत्रयोगादि चतुर्विधो योगः - </b><br> 
योगो हि बहुधा ब्रह्मन् भिद्यते व्यवहारतः ।<br> 
मन्त्रयोगो लयश्चैव हठोऽसौ राजयोगकः ॥ १९ ॥<br> <br> 
<br> 
<b>आरंभादयो योगावस्था - </b><br> 
आरम्भश्च घटश्चैव तथा परिचयः स्मृतः ।<br> 
निष्पत्तिश्चेत्यवस्था च सर्वत्र परिकीर्तिता ॥ २० ॥<br> 
एतेषां लक्षणं ब्रह्मन् वक्ष्ये श्रृणु समासतः ।<br> 
मातृकादियुतं मन्त्रं द्वादशाब्दं तु यो जपेत् ॥ २१ ॥<br> 
क्रमेण लभते ज्ञानं अणिमादिगुणान्वितम् ।<br> 
अल्पबुद्धिरिमं योगं सेवते साधकाधमः ॥ २२ ॥<br> <br> 
<br> 
<b>लययोगलक्षणम् - </b><br> 
लययोगश्चित्तलयः कोटिशः परिकीर्तितः ।<br> 
गच्छंस्तिष्ठन्स्वपन्भुञ्जन् ध्यायेन्निष्कलमीश्वरम् ॥ २३ ॥<br> 
स एव लययोगः स्याद्‌हठयोगमतः श्रृणु ।<br> <br> 
<br> 
<b>हठयोगाङ्गानि - </b><br> 
यमश्च नियमश्चैव आसनं प्राणसंयमः ॥ २४ ॥<br> 
प्रत्याहारो धारणा च ध्यानं भ्रूमध्यमे हरिम् ।<br> 
समाधिः समताऽवस्था साष्टाङ्गो योग उच्यते ॥ २५ ॥<br> 
महामुद्रा महाबन्धो महावेधश्च खेचरी ।<br> 
जालन्धरोड्डियाणश्च मूलबन्धैस्तथैव च ॥ २६ ॥<br> 
दीर्घप्रणवसन्धानं सिद्धान्तश्रवणं तथा ।<br> 
वज्रोली चामरोली च सहजोली त्रिधा मता ॥ २७ ॥<br> <br> 
<br> 
<b>यमनियमासनेषु प्रधानाङ्गानि - </b><br> 
एतेषां लक्षणं ब्रह्मन् प्रत्येकं श्रृणु तत्त्वतः ।<br> 
लघ्वाहारो यमेष्वेको मुख्या भवति नेतरः ॥ २८ ॥<br> 
अहिंसा नियमेष्वेका मुख्या वै चतुरानन ।<br> 
सिद्धं पद्मं तथा सिंहं भद्रं चेति चतुष्टयम् ॥ २९ ॥<br> <br> 
<br> 
<b>योगाभ्यासविघ्नत्यागः - </b><br> 
प्रथमाभ्यासकाले तु विघ्नाः स्युश्चतुरानन ।<br> 
आलस्यं कत्थनं धूर्तगोष्टी मन्त्रादिसाधनम् ॥ ३० ॥<br> 
धातुस्त्रीलौल्यकादीनि मृगतृष्णामयानि वै ।<br> 
ज्ञात्वा सुधीस्त्यजेत्सर्वान् विघ्नान्पुण्यप्रभावतः ॥ ३१ ॥<br> <br> 
<br> 
<b>प्राणायामोचितमठासनयोः स्वरूपम् - </b><br> 
प्राणायामं ततः कुर्यात् पद्मासनगतः स्वयम् ।<br> 
सुशोभनं मठं कुर्यात् सूक्ष्मद्वारं तु निर्व्रणम् ॥ ३२ ॥<br> 
सुष्ठुलिप्तं गोमयेन सुधया वा प्रयत्‍नतः ।<br> 
मत्कुणैर्मशकैर्लूतैर्वर्जितं च प्रयत्‍नतः ॥ ३३ ॥<br> 
दिने दिने च संमृष्टं संमार्जन्या विशेषतः ।<br> 
वासितं च सुगन्धेन धूपितं गुग्गुलादिभिः ॥ ३४ ॥<br> 
नात्युच्छ्रितं नातिनीचं चैलाजिनकुशोत्तरम् ।<br> 
तत्रोपविश्य मेधावी पद्मासनसमन्वितः ॥ ३५ ॥<br> <br> 
<br> 
<b>प्राणायामारंभप्रकारः - </b><br> 
ऋजुकायः प्राञ्जलिश्च प्रणमेदिष्टदेवताम् ।<br> 
ततो दक्षिणहस्तस्य अङ्गुष्ठेनैव पिङ्गलाम् ॥ ३६ ॥<br> 
निरुध्य पूरयेद्वायु मिडया तु शनैः शनैः ।<br> 
यथाशक्त्यविरोधेन ततः कुर्याच्च कुम्भकम् ॥ ३७ ॥<br> 
पुनस्त्यजेत् पिङ्गलया शनैरेव न वेगतः ।<br> 
पुनः पिङ्गलयाऽऽपूर्य पूरयेदुदरं शनैः ॥ ३८ ॥<br> 
धारयित्वा यथाशक्ति रेचयेद् इडया शनैः ।<br> 
यया त्यजेत्तयाऽऽपूर्य धारयेदविरोधतः ॥ ३९ ॥<br> <br> 
<br> 
<b>मात्रानियमपूर्वकः प्राणायामः - </b><br> 
जानु प्रदक्षिणीकृत्य न द्रुतं न विलम्बितम् ।<br> 
अङ्गुलिस्फोटनं कुर्यात्सा मात्रा परिगीयते ॥ ४० ॥<br> 
इडया वायुमापूर्य शनैः षोडशमात्रया ।<br> 
कुम्भयेत्पूरितं पश्चाच्चतुःषष्ट्या तु मात्रया ॥ ४१ ॥<br> 
रेचयेत्पिङ्गलानाड्या द्वात्रिंशन्मात्रया पुनः ।<br> 
पुनः पिङ्गलयाऽऽपूर्य पूर्ववत्सुसमाहितः ॥ ४२ ॥<br> 
प्रातर्मध्यंदिने सायमर्धरात्रे च कुम्भकान् ।<br> 
शनैरशीतिपर्यन्तं चतुर्वारं समभ्यसेत् ॥ ४३ ॥<br> <br> 
<br> 
<b>आन्तरालिकफलं नाडीशुद्धिः तच्चिह्नानि च - </b><br> 
एवं मासत्रयाभ्यासान् नाडीशुद्धिस्ततो भवेत् ।<br> 
यदा तु नाडीशुद्धिः स्यात् तदा चिह्नानि बाह्यतः ॥ ४४ ॥<br> 
जायन्ते योगिनो देहे तानि वक्ष्याम्यशेषतः ।<br> 
शरीरलघुता दीप्तिर्जाठराग्निविवर्धनम् ॥ ४५ ॥<br> 
कृशत्वं च शरीरस्य तदा जायेत निश्चितम् ।<br> <br> 
<br> 
<b>योगाभ्यासकाले आहारादिनियमः - </b><br> 
योगाविघ्नकराहारं वर्जयेद्योगवित्तमः ॥ ४६ ॥<br> 
लवणं सर्षपं चाम्लमुष्णं रूक्षं च तीक्ष्णकम् ।<br> 
शाकजातं रामठादि वह्निस्त्रीपथिसेवनम् ॥ ४७ ॥<br> 
प्रातःस्नानोपवासादिकायक्लेशांश्च वर्जयेत् ।<br> 
अभ्यासकाले प्रथमं शस्तं क्षीराज्यभोजनम् ॥ ४८ ॥<br> 
गोधूममुद्‍गशाल्यन्नं योगवृद्धिकरं विदुः ।<br> <br> 
<br> 
<b>केवलकुम्भकसिद्धिः - </b><br> 
ततः परं यथेष्टं तु शक्तः स्याद्वायुधारणे ॥ ४९ ॥<br> 
यथेष्टवायुधारणाद्वायोः सिद्ध्येत्केवलकुम्भकः ।<br> 
केवले कुम्भक सिद्धे रेचपूरविवर्जिते ॥ ५० ॥<br> 
न तस्य दुर्लभं किञ्चित् त्रिषु लोकेषु विद्यते ।<br> <br> 
<br> 
<b>प्रस्वेदादिसिद्धयः - </b><br> 
प्रस्वेदो जायते पूर्वं मर्दनं तेन कारयेत् ॥ ५१ ॥<br> 
ततोऽपि धारणाद्वायोः क्रमेणैव शनैः शनैः ।<br> 
कम्पो भवति देहस्य आसनस्थस्य देहिनः ॥ ५२ ॥<br> 
ततोऽधिकतराभ्यासात् दर्दरी स्वेन जायते ।<br> 
यदा च दर्दरो भाव उत्प्लुत्योत्प्लुत्य गच्छति ॥ ५३ ॥<br> 
पद्मासनस्थितो योगी तथा गच्छति भूतले ।<br> 
ततोऽधिकतरभ्यासाद्‍भूमित्यागश्च जायते ॥ ५४ ॥<br> 
पद्मासनस्थ एवासौ भूमिमुत्सृज्य गच्छति ।<br> 
अतिमानुषचेष्टादि तथा सामर्थ्यमुद्‍भवेत् ॥ ५५ ॥<br> 
न दर्शयेच्च सामर्थ्यं दर्शनं वीर्यवत्तरम् ।<br> 
स्वल्पं वा बहुधा दुःखं योगी न व्यथते तदा ॥ ५६ ॥<br> 
अल्पमूत्रपुरीषश्च स्वल्पनिद्रश्च जायते ।<br> 
कीलवो दूषिका लाला स्वेददुर्गन्धताऽऽनने ॥ ५७ ॥<br> 
एतानि सर्वथा तस्य न जायन्ते ततः परम् ।<br> 
ततोऽधिकतराभ्यासाद् बलमुत्पद्यते बहु ॥ ५८ ॥<br> 
येन भूचरसिद्धिः स्याद् भूचराणां जये क्षमः ।<br> 
व्याघ्रो वा शरभो व्यापि गजो गवय एव वा ॥ ५९ ॥<br> 
सिंहो वा योगिना तेन म्रियन्ते हस्तताडिताः ।<br> 
कन्दर्पस्य यथा रूपं तथा स्यादपि योगिनः ॥ ६० ॥<br> 
तद्रूपवशगा नार्यः काङ्क्षन्ते तस्य सङ्गमम् ।<br> 
यदि सङ्गं करोत्येष तस्य बिन्दुक्षयो भवेत् ॥ ६१ ॥<br> 
वर्जयित्वा स्त्रियाः सङ्गं कुर्यादभ्यासमादरात् ।<br> 
योगिनोऽङ्गे सुगन्धश्च जायते बिन्दुधारणात् ॥ ६२ ॥<br> <br> 
<br> 
<b>योगप्रतिबन्धनाशाय प्रणवजपः आरम्भावस्था - </b><br> 
ततो रहस्युपाविष्टः प्रणवं प्लुतमात्रया ।<br> 
जपेत्पूर्वार्जितानां तु पापानां नाशहेतवे ॥ ६३ ॥<br> 
सर्वविघ्नहरो मन्त्रः प्रणवः सर्वदोषहा ।<br> 
एवमभ्यासयोगेन सिद्धिरारम्भसम्भवा ॥ ६४ ॥<br> <br> 
<br> 
<b>घटावस्था - </b><br> 
ततो भवेद् घटावस्था पवनाभ्यासतत्परा ।<br> 
प्राणोऽपानो मनो बुद्धिर्जीवात्मपरमात्मनोः ॥ ६५ ॥<br> 
अन्योन्यस्याविरोधेन एकता घटते यदा ।<br> 
घटावस्थेति सा प्रोक्ता तच्चिह्नानि ब्रवीम्यहम् ॥ ६६ ॥<br> 
पूर्वं यः कथितोऽभ्यासश्चतुर्थांशं परिग्रहेत् ।<br> 
दिवा वा यदि वा सायं एककालं समभ्यसेत् ॥ ६७ ॥<br> 
एकवारं प्रतिदिनं कुर्यात्केवलकुम्भकम् ।<br> <br> 
<br> 
<b>प्रत्याहारलक्षणम् - </b><br> 
इन्द्रियाणीन्द्रियार्थेभ्यो यत्प्रत्याहरणं स्फुटम् ॥ ६८ ॥<br> 
योगी कुम्भकमास्थाय प्रत्याहारः स उच्यते ।<br> <br> 
<br> 
<b>धारणास्वरूपम् - </b><br> 
यद्यत्पश्यति चक्षुर्भ्यां तत्तदात्मेति भावयेत् ॥ ६९ ॥<br> 
यद्यच्छृणोति कर्णाभ्यां तत्तदात्मेति भावयेत् ।<br> 
लभते नासया यद्यत्तत्तदात्मेति भावयेत् ॥ ७० ॥<br> 
जिह्वया यद्‌रसं ह्यत्ति तत्तदात्मेति भावयेत् ।<br> 
त्वचा यद्यत्स्पृशेद्योगी तत्तदात्मेति भावयेत् ॥ ७१ ॥<br> 
एवं ज्ञानेन्द्रियाणां तु तत्तदात्मनि धारयेत् ।<br> <br> 
<br> 
<b>धारणासिद्धयः तद्‌गोपधिश्च - </b><br> 
याममात्रं प्रतिदिनं योगी यत्‍नादतन्द्रितः ॥ ७२ ॥<br> 
यथा वा चित्तसामर्थ्यं जायते योगिनो ध्रुवम् ।<br> 
दूरश्रुतिर्दूरदृष्टिः क्षणाद्दूरगमस्तथा ॥ ७३ ॥<br> 
वाक्सिद्धिः कामरूपत्वं अदृश्यकरणी तथा ।<br> 
मलमूत्रप्रलेपेन लोहादेः स्वर्णता भवेत् ॥ ७४ ॥<br> 
खे गतिस्तस्य जायेत सन्तताभ्यासयोगतः ।<br> 
सदा बुद्धिमता भाव्यं योगिना योगसिद्धये ॥ ७५ ॥<br> 
एते विघ्ना महासिद्धेर्न रमेत्तेषु बुद्धिमान् ।<br> 
न दर्शयेत्स्वसामर्थ्यं यस्यकस्यापि योगिराट् ॥ ७६ ॥<br> 
यथा मूढो यथा मूर्खो यथा बधिर एव वा ।<br> 
तथा वर्तेत लोकस्य स्वसामर्थ्यस्य गुप्तये ॥ ७७ ॥<br> 
शिष्याश्च स्वस्वकार्येषु प्रार्थयन्ति न संशयः ।<br> 
तत्तत्कर्मकरव्यग्रः स्वाभ्यासे विस्मृतो भवेत् ॥ ७८ ॥<br> 
सर्वव्यापारमुत्सृज्य योगनिष्ठो भवेद्यतिः । <br> 
अविस्मृत्य गुरोर्वाक्यं अभ्यसेत्तदहर्निशम् ॥ ७९ ॥<br> 
एवं भवेद् घटावस्था सन्तताभ्यासयोगतः ।<br> 
अनभ्यासवतश्चैव वृथागोष्ठ्या न सिद्ध्यति ॥ ८० ॥<br> 
तस्मात्सर्वप्रयत्‍नेन योगमेव सदाभ्यसेत् ।<br> <br> 
<br> 
<b>परिचर्यावस्था - </b><br> 
ततः परिचयावस्था जायतेऽभ्यासयोगतः ॥ ८१ ॥<br> 
वायुः परिचितो यत्‍नादग्निना सह कुण्डलीम् ।<br> 
भावयित्वा सुषुम्नायां प्रविशेदनिरोधतः ॥ ८२ ॥<br> 
वायुना सह चित्तं च प्रविशेच्च महापथम् ।<br> 
यस्य चित्तं स्वपवनं सुषुम्नां प्रविशेदिह ॥ ८३ ॥<br> <br> 
<br> 
<b>पञ्चभूतमण्डलेषु पञ्चब्रह्मधारणानि - </b><br> 
भूमिरापोऽनलो वायुराकाशश्चेति पञ्चकः ।<br> 
येषु पञ्चसु देवानां धारणा पञ्चधोच्यते ॥ ८४ ॥<br> 
पादादिजानुपर्यन्तं पृथिवीस्थानमुच्यते ।<br> 
पृथिवी चतुरस्रं च पीतवर्णं लवर्णकम् ॥ ८५ ॥<br> 
पार्थिवे वायुमारोप्य लकारेण समन्वितम् ।<br> 
ध्यायंश्चतुर्भुजाकारं चतुर्वक्त्रं हिरण्मयम् ॥ ८६ ॥<br> 
धारयेत्पञ्चघटिकाः पृथिवीजयमाप्नुयात् ।<br> 
पृथिवीयोगतो मृत्युर्न भवेदस्य योगिनः ॥ ८७ ॥<br> 
आजानोः पायुपर्यन्तमपां स्थानं प्रकीर्तितम् ।<br> 
आपोऽर्धचन्द्रं शुक्लं च वंबीजं परिकीर्तितम् ॥ ८८ ॥<br> 
वारुणे वायुमारोप्य वकारेण समन्वितम् ।<br> 
स्मरन्नारायणं देवं चतुर्बाहुं किरीटिनम् ॥ ८९ ॥<br> 
शुद्धस्फटिकसङ्काशं पीतवाससमच्युतम् ।<br> 
धारयेत्पञ्चघटिकाः सर्वपापैः प्रमुच्यते ॥ ९० ॥<br> 
ततो जलाद्‍भयं नास्ति जले मृत्युर्न विद्यते ।<br> 
आपायोर्हृदयान्तं च वह्निस्थानं प्रकीर्तितम् ॥ ९१ ॥<br> 
वह्निस्त्रिकोणं रक्तं च रेफाक्षरसमुद्‍भवम् ।<br> 
वह्नौ चानिलमारोप्य रेफाक्षरसमुज्ज्वलम् ॥ ९२ ॥<br> 
त्रियक्षं वरदं रुद्रं तरुणादित्यसंनिभम् ।<br> 
भस्मोद्धूलितसर्वाङ्गं सुप्रसन्नमनुस्मरन् ॥ ९३ ॥<br> 
धारयेत्पञ्चघटिका वह्निनासौ न दह्यते ।<br> 
न दह्यते शरीरं च प्रविष्टस्याग्निकुण्डके ॥ ९४ ॥<br> 
आहृदयाद्‌भुवोर्मध्यं वायुस्थानं प्रकीर्तितम् ।<br> 
वायुः षट्कोणकं कृष्णं यकाराक्षरभासुरम् ॥ ९५ ॥<br> 
मारुतं मरुतां स्थाने यकाराक्षरभासुरम् ।<br> 
धारयेत्तत्र सर्वज्ञमीश्वरं विश्वतोमुखम् ॥ ९६ ॥<br> 
धारयेत्पञ्चघटिका वायुवद्‌व्योमगो भवेत् ।<br> 
मरणं न तु वायोस्तु भयं भवति योगिनः ॥ ९७ ॥<br> 
आभ्रूमध्यात्तु मूर्धान्तं आकाशस्थानमुच्यते ।<br> 
व्योम वृत्तं च धूम्रं च हकाराक्षरभासुरम् ॥ ९८ ॥<br> 
आकाशे वायुमारोप्य हकारोपरि शङ्करम् ।<br> 
बिन्दुरूपं महादेवं व्योमाकारं सदाशिवम् ॥ ९९ ॥ <br> 
शुद्धस्फटिकसङ्काशं धृतबालेन्दुमौलिनम् ।<br> 
पञ्चवक्त्रयुतं सौम्यं दशबाहुं त्रिलोचनम् ॥ १०० ॥<br> 
सर्वायुधैर्धृताकारं सर्वभूषणभूषितम् ।<br> 
उमार्धदेहं वरदं सर्वकारणकारणम् ॥ १०१ ॥<br> 
आकाशधारणात्तस्य खेचरत्वं भवेद्‌ध्रुवम् ।<br> 
यत्रकुत्र स्थितो वापि सुखमत्यन्तमश्नुते ॥ १०२ ॥<br> 
एवं च धारणाः पञ्च कुर्याद्योगी विचक्षणः <br> 
ततो दृढशरीरः स्यात् मृत्युस्तस्य न विद्यते ॥ १०३ ॥<br> 
ब्रह्मणः प्रलयेनापि न सीदति महामतिः ।<br> <br> 
<br> 
<b>सगुणध्यानम् -</b><br> 
समभ्यसेत्तथा ध्यानं घटिकाषष्टिमेव च ।<br> 
वायुं निरुध्य चाकाशे देवतामिष्टदामिति ॥ १०४ ॥<br> 
सगुणं ध्यानमेतत्स्याद् अणिमादिगुणप्रदम् ।<br> <br> 
<br> 
<b>निर्गुणध्यानतः समाधिसिद्धिः - </b><br> 
निर्गुणध्यानयुक्तस्य समाधिश्च ततो भवेत् ॥ १०५ ॥<br> 
दिनद्वादशकेनैव समाधिं समवाप्नुयात् ।<br> 
वायुं निरुध्य मेधावी जीवन्मुक्तो भवत्ययम् ॥ १०६ ॥<br> 
समाधिः समतावस्था जीवात्मपरमात्मनोः ।<br> <br> 
<br> 
<b>सिद्धयोगस्य स्वेच्छया देहत्यागात्यागौ - </b><br> 
यदि स्वदेहमुत्स्रष्टुं इच्छा चेदुत्सृजेत्स्वयम् ॥ १०७ ॥<br> 
परब्रह्मणि लीयेत न तस्योत्क्रान्तिरिष्यते ।<br> 
अथ नो चेत्समुत्स्रष्टुं स्वशरीरं प्रियं यदि ॥ १०८ ॥<br> 
सर्वलोकेषु विहरन् नणिमादिगुणान्वितः ।<br> 
कदाचित्स्वेच्छया देवो भूत्वा स्वर्गे महीयते ॥ १०९ ॥<br> 
मनुष्यो वाऽपि यक्षो वा स्वेच्छयाऽपि क्षणद्‍भवेत् ।<br> 
सिंहो व्याघ्रो गजो वाऽश्वः स्वेच्छया बहुतामियात् ॥ ११० ॥<br> 
यथेष्टमेव वर्तेत यद्वा योगी महेश्वरः ।<br> 
अभ्यासभेदतो भेदः फलं तु सममेव हि ॥ १११ ॥<br> <br> 
<br> 
<b>महाबन्धलक्षणम् - </b><br> 
पार्ष्णिं वामस्य पादस्य योनिस्थाने नियोजयेत् ।<br> 
प्रसार्य दक्षिणं पादं हस्ताभ्यां धारयेद्दृढम् ॥ ११२ ॥<br> 
चुबुकं हृदि विन्यस्य पूरयेद्वायुना पुनः ।<br> 
कुम्भकेन यथाशक्ति धारयित्वा तु रेचयेत् ॥ ११३ ॥<br> 
वामाङ्गेन समभ्यस्य दक्षाङ्गेन ततोऽभ्यसेत् ।<br> 
प्रसारितस्तु यः पादस्तमूरूपरि नामयेत् ॥ ११४ ॥<br> 
अयमेव महाबन्ध उभयत्रैवमभ्यसेत् ।<br> <br> 
<br> 
<b>महावेधलक्षणम् - </b><br> 
महाबन्धस्थितो योगी कृत्वा पूरकमेकधीः ॥ ११५ ॥<br> 
वायुना गतिमावृत्य निभृतं कण्ठमुद्रया ।<br> 
पुटद्वयं समाक्रम्य वायुः स्फुरति सत्वरम् ॥ ११६ ॥<br> 
अयमेव महावेधः सिद्धैरभ्यस्यतेऽनिशम् ।<br> <br> 
<br> 
<b>खेचरीस्वरूपम् - </b><br> 
अन्तः कपालकुहरे जिह्वां व्यावृत्य धारयेत् ॥ ११७ ॥<br> 
भ्रूमध्यदृष्टिरप्येषा मुद्रा भवति खेचरी ।<br> <br> 
<br> 
<b>बन्धत्रयस्वरूपं तत्फलं च - </b><br> 
कण्ठमाकुञ्च्य हृदये स्थापयेद् दृढया धिया ॥ ११८ ॥<br> 
बन्धो जालन्धराख्योऽयं मृत्युमातङ्गकेसरी ।<br> 
बन्धो येन सुषुम्नायां प्राणस्तूड्डीयते यतः ॥ ११९ ॥<br> 
उड्यानाख्यो हि बन्धोऽयं योगिभिः समुदाहृतः ।<br> 
पार्ष्णिभागेन संपीड्य योनिमाकुञ्चयेद् दृढम् ॥ १२० ॥<br> 
अपानमूर्ध्वमुत्थाप्य योनिबन्धोऽयमुच्यते ।<br> 
प्राणापानौ नादबिन्दू मूलबन्धेन चैकताम् ॥ १२१ ॥<br> 
गत्वा योगस्य संसिद्धिं यच्छतो नात्र संशयः ।<br> <br> 
<br> 
<b>विपरीतकरणी तत्फलं च - </b><br> 
करणी विपरीताख्या सर्वव्याधिविनाशिनी ॥ १२२ ॥<br> 
नित्यमभ्यासयुक्तस्य जाठराग्निविवर्धनी ।<br> 
आहारो बहुलस्तस्य संपाद्यः साधकस्य च ॥ १२३ ॥<br> 
अल्पाहारो यदि भवेदग्निर्देहं हरेत्क्षणात् ।<br> 
अधःशिरश्चोर्ध्वपादः क्षणं स्यात्प्रथमे दिने ॥ १२४ ॥<br> 
क्षणाच्च किञ्चिदधिकमभ्यसेत्तु दिनेदिने ।<br> 
वली च पलितं चैव षण्मासार्धान्न दृश्यते ॥ १२५ ॥<br> 
याममात्रं तु यो नित्यमभ्यसेत्स तु कालजित् ।<br> <br> 
<br> 
<b>वज्रोळीस्वरूपम् - </b><br> 
वज्रोलीमभ्यसेद्यस्तु स योगी सिद्धिभाजनम् ॥ १२६ ॥<br> 
लभ्यते यदि तस्यैव योगसिद्धिः करे स्थिता ।<br> 
अतीतानागतं वेत्ति खेचरी च भवेद्‌ध्रुवम् ॥ १२७ ॥<br> <br> 
<br> 
<b>अमरोळीस्वरूपम् - </b><br> 
अमरीं यः पिबेन्नित्यं नस्यं कुर्वन्दिने दिने ।<br> 
वज्रोलीमभ्यसेन्नित्यं अमरोलीति कथ्यते ॥ १२८ ॥<br> <br> 
<br> 
<b>राजयोगनिष्पत्तिः - </b><br> 
ततो भवेद्‌राजयोगो नान्तरा भवति ध्रुवम् ।<br> 
यदा तु राजयोगेन निष्पन्ना योगिभिः क्रिया ॥ १२९ ॥<br> 
तदा विवेकवैराग्यं जायते योगिनो ध्रुवम् ।<br> 
विष्णुर्नाम महायोगी महाभूतो महातपाः ॥ १३० ॥<br> 
तत्त्वमार्गे यथा दीपो दृश्यते पुरुषोत्तमः ।<br> <br> 
<br> 
<b>वैराग्यहेतुनिरूपणम् - </b><br> 
यः स्तनः पूर्वपीतस्तं निष्पीड्य मुदमश्नुते ॥ १३१ ॥<br> 
यस्माज्जातो भगात्पूर्वं तस्मिन्नेव भगे रमन् ।<br> 
या माता सा पुनर्भार्या या भार्या मातरेव हि ॥ १३२ ॥<br> 
यः पिता स पुनः पुत्रो यः पुत्रः स पुनः पिता ।<br> 
एवं संसारचक्रेण  कूपचक्रे घटा इव ॥ १३३ ॥<br> 
भ्रमन्तो योनिजन्मानि श्रुत्वा लोकान् समश्नुते ।<br> <br> 
<br> 
<b>हृत्पद्मे प्रणवोपासनम् - </b><br> 
त्रयो लोकास्त्रयो वेदास्तिस्रः सन्ध्यास्त्रयः स्वराः ॥ १३४ ॥<br> 
त्रयोऽग्नयश्च त्रिगुणाः स्थिताः सर्वे त्रयाक्षरे ।<br> 
त्रयाणामक्षराणां च योऽधीतेऽप्यर्धमक्षरम् ॥ १३५ ॥<br> 
तेन सर्वमिदं प्रोतं तत्सत्यं तत्परं पदम् ।<br> 
पुष्पमध्ये यथा गन्धः पयोमध्ये यथा घृतम् ॥ १३६ ॥<br> 
तिलमध्ये यथा तैलं पाषाणेष्विव काञ्चनम् ।<br> 
हृदि स्थाने स्थितं पद्मं तस्य वक्त्रमधोमुखम् ॥ १३७ ॥<br> 
ऊर्ध्वनालमधोबिन्दुस्तस्य मध्ये स्थितं मनः ।<br> 
अकारे रेचितं पद्ममुकारेणैव भिद्यते ॥ १३८ ॥<br> 
मकारे लभते नादमर्धमात्रा तु निश्चला ।<br> 
शुद्धस्फटिकसङ्काशं निष्कलं पापनाशनम् ॥ १३९ ॥<br> 
लभते योगयुक्तात्मा पुरुषस्तत्परं पदम् ।<br> <br> 
<br> 
<b>सर्वकरणव्यापारोपरतिः आत्मावगत्युपायः - </b><br> 
कूर्मः स्वपाणिपादादिशिरश्चात्मनि धारयेत् ॥ १४० ॥<br> 
एवं द्वारेषु सर्वेषु वायुपूरितरेचितः ।<br> 
निषिद्धं तु नवद्वारे ऊर्ध्वं प्राङ्‌निःश्वासस्तथा ॥ १४१ ॥<br> 
घटमध्ये यथा दीपो निवातं कुम्भकं विदुः ।<br> 
निषिद्धैर्नवभिर्द्वारैर्निर्जने निरुपद्रवे ॥ १४२ ॥<br> 
निश्चितं त्वात्ममात्रेणावशिष्टं योगसेवयेत् ॥ <br> 
इत्युपनिषत् ॥<br> <br>
ॐ सह नाववतु ॥ सह नौ भुनक्तु ॥ सह वीर्यं करवावहै ॥<br> 
तेजस्विनावधीतमस्तु मा विद्विषावहै ॥ <br> 
ॐ शान्तिः शान्तिः शान्तिः ॥<br> 
इति योगतत्त्वोपनिषत् समाप्ता ॥ <br> 
</p><br> <br>

</td></tr>
</table>

</body>
</html>

<!-- CHECKED  -  23-03-2014 --> 
<br> 
