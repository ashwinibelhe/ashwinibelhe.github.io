<html>
<head>
<title> तेजोबिन्दूपनिषद </title>
<meta http-equiv="content-type" content="text/html; charset=utf-8">
<link rel="stylesheet" type="text/css" href="../css/upa.css">
</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="intro-upa.htm">प्रस्तावना</a></li>
		<li><a href="intro-dasho.htm">दशोपनिषदे</a></li>
		<li><a href="intro-vaishnavo.htm">वैष्णव उपनिषदे</a></li>
		<li><a href="intro-shaiva.htm">शैव उपनिषदे</a></li>
		<li><a href="intro-shakta.htm">शाक्त उपनिषदे</a></li>
		<li><a href="intro-samanya.htm">सामान्य उपनिषदे</a></li>
		<li><a href="intro-sanyasa.htm">संन्यास उपनिषदे</a></li>
		<li><a href="intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="../brahmaV/intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#ffeebb">
<table width="75%" border="0" align="center" bgcolor="#ffeebb">

<tr><td>

<p class="hdr1">॥ तेजोबिन्दूपनिषत् ॥  </p><br>

<p class="sh">
यत्र चिन्मात्रकलना यात्यपह्नवमञ्जसा ।<br> 
तच्चिन्मात्रमखण्डैकरसं ब्रह्म भवाम्यहम् ॥ <br> <br> 
ॐ सह नाववतु ॥ सह नौ भुनक्तु ॥ सह वीर्यं करवावहै ॥ <br> 
तेजस्विनावधीतमस्तु मा विद्विषावहै ॥ <br> 
ॐ शान्तिः शान्तिः शान्तिः ॥ <br> <br></p>
 
<p class="hdr3left">
प्रथमोऽध्यायः </p><br>

<p class="sh">
<b>निर्विशेषतेजोबिन्दुस्वरूपम् - </b><br>
ॐ तेजोबिन्दुः परं ध्यानं विश्वात्महृदिसंस्थितम् ।<br> 
अणुवं शाम्भवं शान्तं स्थूलसूक्ष्मपरं च यत् ॥ १ ॥ <br> 
दुःखाढ्यं च दुराराध्यं दुष्प्रेक्ष्यं मुक्तमव्ययम् ।<br> 
दुर्लभं तत्स्वयं ध्यानं मुनीनां च मनीषिणाम् ॥ २ ॥ <br> <br> 

<b>निर्चिशेषब्रह्मावगतिसाधनानि - </b><br>
यताहारो जितक्रोधो जितसङ्गो जितेन्द्रियः ।<br> 
निर्द्वन्द्वो निरहङ्कारो निराशीरपरिग्रहः ॥ ३ ॥ <br> 
अगम्यागमकर्तारो गम्याऽगमयमानसाः ।<br> 
मुखे त्रीणि च विन्दन्ति त्रिधामा हंस उच्यते ॥ ४ ॥ <br> 
परं गुह्यतमं विद्धि ह्यस्ततन्द्री निराश्रयः ।<br> 
सोमरूपकला सूक्ष्मा विष्णोस्तत्परमं पदम् ॥ ५ ॥ <br> <br>

<b>परवस्तुन एव सविशेषत्वादिभावाः - </b><br>
त्रिवक्त्रं त्रिगुणं स्थानं त्रिधातुं रूपवर्जितम् ।<br> 
निश्चलं निर्विकल्पं च निराकारं निराश्रयम् ॥ ६ ॥ <br> 
उपाधिरहितं स्थानं वाङ्मनोऽतीतगोचरम् ।<br> 
स्वभावं भावसंग्राह्यमसङ्घातं पदाच्च्युतम् ॥ ७ ॥ <br> 
अनानानन्दनातीतं दुष्प्रेक्ष्यं मुक्तिमव्ययम् ।<br> 
चिन्त्यमेवं विनिर्मुक्तं शाश्वतं ध्रुवमच्युतम् ॥ ८ ॥ <br> 
तद्ब्रह्मणस्तदध्यात्मं तद्विष्णोस्तत्परायणम् ।<br> 
अचिन्त्यं चिन्मयात्मानं यद्व्योम परमं स्थितम् ॥ ९ ॥ <br> 
अशून्यं शून्यभावं तु शून्यातीतं हृदि स्थितम् ।<br> 
न ध्यानं च न च ध्याता न ध्येयो ध्येय एव च ॥ १० ॥ <br> 
सर्वं च न परं शून्यं न परं न परात्परम् ।<br> 
अचिन्त्यमप्रबुद्धं च न सत्यं न परं विदुः ॥ ११ ॥ <br> 
मुनीनां संप्रयुक्तं च न देवा न परं विदुः ।<br> 
लोभं मोहं भयं दर्पं कामं क्रोधं च किल्बिषम् ॥ १२ ॥ <br> 
शीतोष्णे क्षुत्पिपासे च सङ्कल्पक-विकल्पकम् ।<br> 
न ब्रह्मकुलदर्पं च न मुक्तिग्रन्थिसञ्चयम् ॥ १३ ॥ <br> 
न भयं न सुखं दुःखं तथा मानावमानयोः ।<br> 
एतद्‌भावविनिर्मुक्तं तद्‌ब्रह्म ब्रह्म तत्परम् ॥ १४ ॥ <br> <br>

<b>परब्रह्मावगातसाधन पञ्चदशाङ्गयोगः - </b><br>
यमो हि नियमस्त्यागो मौनं देशश्च कालतः ।<br> 
आसनं मूलबन्धश्च देहसाम्यं च दृक्‌स्थितिः ॥ १५ ॥ <br> 
प्राणसंयमनं चैव प्रत्याहारश्च धारणा ।<br> 
आत्मध्यानं समाधिश्च प्रोक्तान्यङ्गानि वै क्रमात् ॥ १६ ॥ <br> <br>

<b>पञ्चद्शाङ्गानां लक्षणानि - </b><br>
सर्वं ब्रह्मेति वै ज्ञानादिन्द्रियग्रामसंयमः ।<br> 
यमोऽयमिति संप्रोक्तोऽभ्यसनीयो मुहुर्मुहुः ॥ १७ ॥ <br> 
सजातीयप्रवाहश्च विजातीयतिरस्कृतिः ।<br> 
नियमो हि परानन्दो नियमात्क्रियते बुधैः ॥ १८ ॥ <br> 
त्यागः प्रपञ्चरूपस्य सच्चिदात्माअलोकनात् ।<br> 
त्यागो हि महतां पूज्यः सद्यो मोक्षप्रदायकः ॥ १९ ॥ <br> 
यस्माद्वाचो निवर्तन्ते अप्राप्य मनसा सह ।<br> 
यन्मौनं योगिभिर्गम्यं तद्‌भवेत्सर्वदा जडैः ॥ २० ॥ <br> 
वाचो यस्मान्निवर्तन्ते तद्वक्तुं केन शक्यते ।<br> 
प्रपञ्चो यदि वक्तव्यः सोऽपि शब्दविवर्जितः ॥ २१ ॥ <br> 
इति वा तद्‌भवेन्मौनं सर्वं सहजसंज्ञितम् ।<br> 
गिरा मौनं तु बालानामयुक्तं ब्रह्मवादिनाम् ॥ २२ ॥ <br> 
आदावन्ते च मध्ये च जनो यस्मिन्न विद्यते ।<br> 
येनेदं सततं व्याप्तं स देशो विजनः स्मृतः ॥ २३ ॥ <br> 
कल्पना सर्वभूतानां ब्रह्मादीनां निमेषतः ।<br> 
कालशब्देन निर्दिष्टं ह्यखण्डानन्दमद्वयम् ॥ २४ ॥ <br> 
सुखेनैव भवेद्यस्मिन्नजस्रं ब्रह्मचिन्तनम् ।<br> 
आसनं तद्विजानीयादन्यत्सुखविनाशनम् ॥ २५ ॥ <br> 
सिद्धये सर्वभूतादि विश्वाधिष्ठानमद्वयम् ।<br> 
तस्मिन्सिद्धिं गताः सिद्धास्तत्सिद्धासनमुच्यते ॥ २६ ॥ <br> 
यन्मूलं सर्वलोकानां यन्मूलं चित्तबन्धनम् ।<br> 
मूलबन्धः सदा सेव्यो योग्योऽसौ राजयोगिनाम् ॥ २७ ॥ <br> 
अङ्गानां समतां विद्यात्समे ब्रह्मणि लीयते ।<br> 
नो चेन्नैव समानत्वमृजुत्वं शुष्कवृक्षवत् ॥ २८ ॥ <br> 
दृष्टीं ज्ञानमयीं कृत्वा पश्येद्ब्रह्ममयं जगत् ।<br> 
सा दृष्टिः परमोदारा न नासाग्रावलोकिनी ॥ २९ ॥ <br> 
द्रष्टृदर्शनदृश्यानां विरामो यत्र वा भवेत् ।<br> 
दृष्टिस्तत्रैव कर्तव्या न नासाग्रावलोकिनी ॥ ३० ॥ <br> 
चित्तादिसर्वभावेषु ब्रह्मत्वेनैव भावनात् ।<br> 
निरोधः सर्ववृत्तीनां प्राणायामः स उच्यते ॥ ३१ ॥ <br> 
निषेधनं प्रपञ्चस्य रेचकाख्यः समीरितः ।<br> 
ब्रह्मैवास्मीति या वृत्तिः पूरको वायुरुच्यते ॥ ३२ ॥ <br> 
ततस्तद्‌वृत्तिनैश्चल्यं कुम्भकः प्राणसंयमः ।<br> 
अयं चापि प्रबुद्धानामज्ञानां घ्राणपीडनम् ॥ ३३ ॥ <br> 
विषयेष्वात्मतां दृष्ट्वा मनसश्चित्तरञ्जकम् ।<br> 
प्रत्याहारः स विज्ञेयोऽभ्यसनीयो मुहुर्मुहुः ॥ ३४ ॥ <br> 
यत्र यत्र मनो याति ब्रह्मणस्तत्र दर्शनात् ।<br> 
मनसा धारणं चैव धारणा सा परा मता ॥ ३५ ॥ <br> 
ब्रह्मैवास्मीति सद्‌वृत्त्या निरालम्बतया स्थितिः ।<br> 
ध्यानशब्देन विख्यातः परमानन्ददायकः ॥ ३६ ॥ <br> 
निर्विकारतया वृत्त्या ब्रह्माकारतया पुनः ।<br> 
वृत्तिविस्मरणं सम्यक्‌समाधिरभिधीयते ॥ ३७ ॥ <br><br>

<b>योगाभ्यासेन ब्रह्मभवनम् - </b><br>
इमं चाकृत्रिमानन्दं तावत्साधु समभ्यसेत् ।<br> 
लक्ष्ये यावत्क्षणात्पुंसः प्रत्यक्त्वं सम्भवेत्स्वयम् ॥ ३८ ॥ <br> 
ततः साधननिर्मुक्तः सिद्धो भवति योगिराट् ।<br> 
तत्स्वं रूपं भवेत्तस्या विषयो मनसो गिराम् ॥ ३९ ॥ <br> <br>


<b>समाधि विघ्नशमनम् - </b><br>
समाधौ क्रियमाणे तु विघ्नान्यायान्ति वै बलात् ।<br> 
अनुसन्धानराहित्यमालस्यं भोगलालसम् ॥ ४० ॥ <br> 
लयस्तमश्च विक्षेपस्तेजः स्वेदश्च शून्यता ।<br> 
एवं हि विघ्नबाहुल्यं त्याज्यं ब्रह्मविशारदैः ॥ ४१ ॥ <br> 
भाववृत्त्या हि भावत्वं शून्यवृत्त्या हि शून्यता ।<br> 
ब्रह्मवृत्त्या हि पूर्णत्वं तया पूर्णत्वमभ्यसेत् ॥ ४२ ॥ <br><br>

<b>समाधिना शुद्धब्रह्मपदप्राप्तिः - </b><br>
ये हि वृत्तिं विहायैनां ब्रह्माख्यां पावनीं पराम् ।<br> 
वृथैव ते तु जीवन्ति पशुभिश्च समा नराः ॥ ४३ ॥ <br> 
ये तु वृत्तिं विजानन्ति ज्ञात्वा वै वर्धयन्ति ये ।<br> 
ते वै सत्पुरुषा धन्या वन्द्यास्ते भुवनत्रये ॥ ४४ ॥ <br> 
येषां वृत्तिः समा वृद्धा परिपक्वा च सा पुनः ।<br> 
ते वै सद्ब्रह्मतां प्राप्ता नेतरे शब्दवादिनः ॥ ४५ ॥ <br> 
कुशला ब्रह्मवार्तायां वृत्तिहीनाः सुरागिणः ।<br> 
तेऽप्यज्ञानतया नूनं पुनरायान्ति यान्ति च ॥ ४६ ॥ <br> 
निमिषार्धं न तिष्ठन्ति वृत्तिं ब्रह्ममयीं विना ।<br> 
यथा तिष्ठन्ति ब्रह्माद्याः सनकाद्याः शुकादयः ॥ ४७ ॥ <br> 
कारणं यस्य वै कार्यं कारणं तस्य जायते ।<br> 
कारणं तत्त्वतो नश्येत्कार्याभावे विचारतः ॥ ४८ ॥ <br> 
अथ शुद्धं भवेद्वस्तु यद्वै वाचामगोचरम् ।<br> 
उदेति शुद्धचित्तानां वृत्तिज्ञानमतः परम् ॥ ४९ ॥ <br> 
भावितं तीव्रवेगेन यद्वस्तु निश्चयात्मकम् ।<br> 
दृश्यं ह्यदृश्यतां नीत्वा ब्रह्माकारेण चिन्तयेत् ॥ ५० ॥ <br> 
विद्वान्नित्यं सुखे तिष्ठेद्धिया चिद्‌रसपूर्णया ॥ <br> 
इति प्रथमोऽध्यायः ॥ १ ॥ <br></p><br>

<p class="hdr3left">
द्वितीयोऽध्यायः </p><br>

<p class="sh">
<b>सर्वस्य अखण्डैकरसत्वम् - </b><br>
अथ ह कुमारः शिवं पप्रच्छाखण्डैकरस- <br> 
चिन्मात्रस्वरूपमनुब्रूहीति । स होवाच परमः शिवः ।<br> 
अखण्डैकरसं दृश्यमखण्डैकरसं जगत् ।<br> 
अखण्डैकरसं भावमखण्डैकरसः स्वयम् ॥ १ ॥ <br> 
अखण्डैकरसो मन्त्र अखण्डैकरसा क्रिया ।<br> 
अखण्डैकरसं ज्ञानमखण्डैकरसं जलम् ॥ २ ॥ <br> 
अखण्डैकरसा भूमिरखण्डैकरसं वियत् ।<br> 
अखण्डैकरसं शास्त्रमखण्डैकरसा त्रयी ॥ ३ ॥ <br> 
अखण्डैकरसं ब्रह्म चाखण्डैकरसं व्रतम् ।<br> 
अखण्डैकरसो जीव अखण्डैकरसो ह्यजः ॥ ४ ॥ <br> 
अखण्डैकरसो ब्रह्मा अखण्डैकरसो हरिः ।<br> 
अखण्डैकरसो रुद्र अखण्डैकरसोऽस्म्यहम् ॥ ५ ॥ <br> 
अखण्डैकरसो ह्यात्मा ह्यखण्डैकरसो गुरुः ।<br> 
अखण्डैकरसं लक्ष्यमखण्डैकरसं महः ॥ ६ ॥ <br> 
अखण्डैकरसो देह अखण्डैकरसं मनः ।<br> 
अखण्डैकरसं चित्तमखण्डैकरसं सुखम् ॥ ७ ॥ <br> 
अखण्डैकरसा विद्या अखण्डैकरसोऽव्ययः ।<br> 
अखण्डैकरसं नित्यमखण्डैकरसं परम् ॥ ८ ॥ <br> 
अखण्डैकरसं किञ्चिदखण्डैकरसं वरम् ।<br> 
अखण्डैकरसादन्यन्नास्ति नास्ति षडानन ॥ ९ ॥ <br> 
अखण्डैकरसान्नास्ति अखण्डैकरसान्न हि ।<br> 
अखण्डैकरसात्किञ्चिदखण्डैकरसादहम् ॥ १० ॥ <br> 
अखण्डैकरसं स्थूलं सूक्ष्मं चाखण्डरूपकम् ।<br> 
अखण्डैकरसं वेद्यमखण्डैकरसो भवान् ॥ ११ ॥ <br> 
अखण्डैकरसं गुह्यमखण्डैकरसादिकम् ।<br> 
अखण्डैकरसो ज्ञाता ह्यखण्डैकरसा स्थितिः ॥ १२ ॥ <br> 
अखण्डैकरसा माता अखण्डैकररसः पिता ।<br> 
अखण्डैकरसो भ्राता अखण्डैकरसः पतिः ॥ १३ ॥ <br> 
अखण्डैकरसं सूत्रमखण्डैकरसो विराट् ।<br> 
अखण्डैकरसं गात्रमखण्डैकरसं शिरः ॥ १४ ॥ <br> 
अखण्डैकरसं चान्तरखण्डैकरसं बहिः ।<br> 
अखण्डैकरसं पूर्णमखण्डैकरसामृतम् ॥ १५ ॥ <br> 
अखैण्डैकरसं गोत्रमखण्डैकरसं गृहम् ।<br> 
अखण्डैकरसं गोप्यमखण्डैकरसः शशी ॥ १६ ॥ <br> 
अखण्डैकरसास्तारा अखण्डैकरसो रविः ।<br> 
अखण्डैकरसं क्षेत्रमखण्डैकरसा क्षमा ॥ १७ ॥ <br> 
अखण्डैकरस शान्त अखण्डैकरसोऽगुणः ।<br> 
अखण्डैकरसः साक्षी अखण्डैकरसः सुहृत् ॥ १८ ॥ <br> 
अखण्डैकरसो बन्धुरखण्डैकरसः सखा ।<br> 
अखण्डैकरसो राजा अखण्डैकरसं पुरम् ॥ १९ ॥ <br> 
अखण्डैकरसं राज्यमखण्डैकरसाः प्रजाः ।<br> 
अखण्डैकरसं तारमखण्डैकरसो जपः ॥ २० ॥ <br> 
अखण्डैकरसं ध्यानमखण्डैकरसं पदम् ।<br> 
अखण्डैकरसं ग्राह्यमखण्डैकरसं महत् ॥ २१ ॥ <br> 
अखण्डैकरसं ज्योतिरखण्डैकरसं धनम् ।<br> 
अखण्डैकरसं भोज्यमखण्डैकरसं हविः ॥ २२ ॥ <br> 
अखण्डैकरसो होम अखण्डैकरसो जयः ।<br> 
अखण्डैकरसः स्वर्गः अखण्डैकरसः स्वयम् ॥ २३ ॥ <br> <br>

<b>सर्वस्य चिन्मात्रत्वभावना - </b><br>
अखण्डैकरसं सर्वं चिन्मात्रमिति भावयेत् ।<br> 
चिन्मात्रमेव चिन्मात्रमखण्डैकरसं परम् ॥ २४ ॥ <br> 
भववर्जितचिन्मात्रं सर्वं चिन्मात्रमेव हि ।<br> 
इदं च सर्वं चिन्मात्रमयं चिन्मात्रमेव हि ॥ २५ ॥ <br> 
आत्मभावं च चिन्मात्रमखण्डैकरसं विदुः ।<br> 
सर्वलोकं च चिन्मात्रं वत्ता मत्ता च चिन्मयम् ॥ २६ ॥ <br> 
आकाशो भूर्जलं वायुरग्निर्ब्रह्मा हरिः शिवः ।<br> 
यत्किञ्चिद्यन्न किञ्चिच्च सर्वं चिन्मात्रमेव हि ॥ २७ ॥ <br> 
अखण्डैकरसं सर्वं यद्यच्चिन्मात्रमेव हि ।<br> 
भूतं भव्यं भविष्यच्च सर्वं चिन्मात्रमेव हि ॥ २८ ॥ <br> 
द्रव्यं कालं च चिन्मात्रं ज्ञानं ज्ञेयं चिदेव हि ।<br> 
ज्ञाता चिन्मात्ररूपश्च सर्वं चिन्मयमेव हि ॥ २९ ॥ <br> 
संभाषणं च चिन्मात्रं यद्यच्चिन्मात्रमेव हि ।<br> 
असच्च सच्च चिन्मात्रमाद्यन्तं चिन्मयं सदा ॥ ३० ॥ <br> 
आदिरन्तश्च चिन्मात्रं गुरुशिष्यादि चिन्मयम् ।<br> 
दृग्दृश्यं यदि चिन्मात्रमस्ति चेच्चिन्मयं सदा ॥ ३१ ॥ <br> 
सर्वाश्चर्यं हि चिन्मात्रं देहं चिन्मात्रमेव हि ।<br> 
लिङ्गं च कारणं चैव चिन्मात्रान्न हि विद्यते ॥ ३२ ॥ <br> 
अहं त्वं चैव चिन्मात्रं मूर्तामूर्तादि चिन्मयम् ।<br> 
पुण्यं पापं च चिन्मात्रं जीवश्चिन्मात्रविग्रहः ॥ ३३ ॥ <br> 
चिन्मात्रान्नास्ति सङ्कल्पश्चिन्मात्रान्नास्ति वेदनम् ।<br> 
चिन्मात्रान्नास्ति मन्त्रादि चिन्मात्रान्नास्ति देवता ॥ ३४ ॥ <br> 
चिन्मात्रान्नास्ति दिक्पालाश्चिन्मात्राद्व्यावहारिकम् ।<br> 
चिन्मात्रात्परमं ब्रह्म चिन्मात्रान्नास्ति कोऽपि हि ॥ ३५ ॥ <br> 
चिन्मात्रान्नास्ति माया च चिन्मात्रान्नास्ति पूजनम् ।<br> 
चिन्मात्रान्नास्ति मन्तव्यं चिन्मात्रान्नास्ति सत्यकम् ॥ ३६ ॥ <br> 
चिन्मात्रान्नास्ति कोशादि चिन्मात्रान्नास्ति वै वसु ।<br> 
चिन्मात्रान्नास्ति मौनं च चिन्मात्रान्नास्त्यमौनकम् ॥ ३७ ॥ <br> 
चिन्मात्रान्नास्ति वैराग्यं सर्वं चिन्मात्रमेव हि ।<br> 
यच्च यावच्च चिन्मात्रं यच्च यावच्च दृश्यते ॥ ३८ ॥ <br> 
यच्च यावच्च दूरस्थं सर्वं चिन्मात्रमेव हि ।<br> 
यच्च यावच्च भूतादि यच्च यावच्च लक्ष्यते ॥ ३९ ॥ <br> 
यच्च यावच्च वेदान्ताः सर्वं चिन्मात्रमेव हि ।<br> 
चिन्मात्रान्नास्ति गमनं चिन्मात्रान्नास्ति मोक्षकम् ॥ ४० ॥ <br> 
चिन्मात्रान्नास्ति लक्ष्यं च सर्वं चिन्मात्रमेव हि ।<br> 
अखण्डैकरसं ब्रह्म चिन्मात्रान्न हि विद्यते ॥ ४१ ॥ <br> 
शास्त्रे मयि त्वयीशे च ह्यखण्डैकरसो भवान् ।<br> <br>

<b>विद्याफलम् - </b><br>
इत्येकरूपकतया यो वा जानात्यहं त्विति ॥ ४२ ॥ <br> 
सकृज्ज्ञानेन मुक्तिः स्यात्सम्यग्ज्ञाने स्वयं गुरुः ॥ ४३ ॥ <br> 
इति द्वितीयोऽध्यायः ॥ २ ॥ <br> <br>

<p class="hdr3left">
तृतीयोऽध्यायः </p><br>

<p class="sh">
कुमारः पितरमात्मानुभवं अनुब्रूहीति पप्रच्छ ।<br> 
स होवाच परः शिवः ।<br> 
परंब्रह्मस्वरूपोऽहं परमानन्दमस्म्यहम् ।<br> 
केवलं ज्ञानरूपोऽहं केवलं परमोऽस्म्यहम् ॥ १ ॥ <br> 
केवलं शान्तरूपोऽहं केवलं चिन्मयोऽस्म्यहम् ।<br> 
केवलं नित्यरूपोऽहं केवलं शाश्वतोऽस्म्यहम् ॥ २ ॥ <br> 
केवलं सत्त्वरूपोऽहमहं त्यक्त्वाऽहमस्म्यहम् ।<br> 
सर्वहीनस्वरूपोऽहं चिदाकाशमयोऽस्म्यहम् ॥ ३ ॥ <br> 
केवलं तुर्यरूपोऽस्मि तुर्यातीतोऽस्मि केवलः ।<br> 
सदा चैतन्यरूपोऽस्मि चिदानन्दमयोऽस्म्यहम् ॥ ४ ॥ <br> 
केवलाकाररूपोऽस्मि शुद्धरूपोऽस्म्यहं सदा ।<br> 
केवलं ज्ञानरूपोऽस्मि केवलं प्रियमस्म्यहम् ॥ ५ ॥ <br> 
निर्विकल्पस्वरूपोऽस्मि निरीहोऽस्मि निरामयः । <br> 
सदाऽसङ्गस्वरूपोऽस्मि निर्विकारोऽहमव्ययः ॥ ६ ॥ <br> 
सदैकरसरूपोऽस्मि सदा चिन्मात्रविग्रहः ।<br> 
अपरिच्छिन्नरूपोऽस्मि ह्यखण्डानन्दरूपवान् ॥ ७ ॥ <br> 
सत्परानन्दरूपोऽस्मि चित्परानन्दमस्म्यहम् ।<br> 
अन्तरान्तररूपोऽहमवाङ्मनसगोचरः ॥ ८ ॥ <br> 
आत्मानन्दस्वरूपोऽहं सत्यानन्दोऽस्म्यहं सदा ।<br> 
आत्मारामस्वरूपोऽस्मि ह्यहमात्मा सदाशिवः ॥ ९ ॥ <br> 
आत्मप्रकाशरूपोऽस्मि ह्यात्मज्योतिरसोऽस्म्यहम् ।<br> 
आदिमध्यान्तहीनोऽस्मि ह्याकाशसदृशोऽस्म्यहम् ॥ १० ॥ <br> 
नित्यशुद्धचिदानन्द-सत्तामात्रोऽहमव्ययः ।<br> 
नित्यबुद्धविशुद्धैक-सच्चिदानन्दमस्म्यहम् ॥ ११ ॥ <br> 
नित्यशेषस्वरूपोऽस्मि सर्वातीतोऽस्म्यहं सदा ।<br> 
रूपातीतस्वरूपोऽस्मि परमाकाशविग्रहः ॥ १२ ॥ <br> 
भूमानन्दस्वरूपोऽस्मि भाषाहीनोऽस्म्यहं सदा ।<br> 
सर्वाधिष्ठानरूपोऽस्मि सर्वदा चिद्घनोऽस्म्यहम् ॥ १३ ॥ <br> 
देहभावविहीनोऽस्मि चिन्ताहीनोऽस्मि सर्वदा ।<br> 
चित्तवृत्तिविहीनोऽहं चिदात्मैकरसोऽस्म्यहम् ॥ १४ ॥ <br> 
सर्वदृश्यविहीनोऽहं दृग्‌रूपोऽस्म्यहमेव हि ।<br> 
सर्वदा पूर्णरूपोऽस्मि नित्यतृप्तोऽस्म्यहं सदा ॥ १५ ॥ <br> 
अहं ब्रह्मैव सर्वं स्यादहं चैतन्यमेव हि ।<br> 
अहमेवाहमेवास्मि भूमाकाशस्वरूपवान् ॥ १६ ॥ <br> 
अहमेव महानात्मा ह्यहमेव परात्परः ।<br> 
अहमन्यवदाभामि ह्यहमेव शरीरवत् ॥ १७ ॥ <br> 
अहं शिष्यवदाभामि ह्ययं लोकत्रयाश्रयः ।<br> 
अहं कालत्रयातीत अहं वेदैरुपासितः ॥ १८ ॥ <br> 
अहं शास्त्रेण निर्णीत अहं चित्ते व्यवस्थितः ।<br> 
मत्त्यक्तं नास्ति किञ्चिद्वा मत्त्यक्तं पृथिवी तु वा ॥ १९ ॥ <br> 
मयाऽतिरिक्तं यद्यद्वा तत्तन्नास्तीति निश्चिनु ।<br> 
अहं ब्रह्मास्मि सिद्धोऽस्मि नित्यशुद्धोऽस्म्यहं सदा ॥ २० ॥ <br> 
निर्गुणः केवलात्माऽस्मि निराकारोऽस्म्यहं सदा ।<br> 
केवलं ब्रह्ममात्रोऽस्मि ह्यजरोऽस्म्यमरोऽस्म्यहम् ॥ २१ ॥ <br> 
स्वयमेव स्वयं भामि स्वयमेव सदात्मकः ।<br> 
स्वयमेवात्मनि स्वस्थः स्वयमेव परा गतिः ॥ २२ ॥ <br> 
स्वयमेव स्वयं भुङ्क्ते स्वयमेव स्वयं रमे ।<br> 
स्वयमेव स्वयंज्योतिः स्वयमेव स्वयं महः ॥ २३ ॥ <br> 
स्वस्यात्मनि स्वयं रंस्ये स्वात्मन्येव विलोकये ।<br> 
स्वात्मन्येव सुखासीनः स्वात्ममात्रावशेषकः ॥ २४ ॥ <br> 
स्वचैतन्ये स्वयं स्थास्ये स्वात्मराज्ये सुखे रमे ।<br> 
स्वात्मसिंहासने स्थित्वा स्वात्मनोऽन्यन्न चिन्तये ॥ २५ ॥ <br> 
चिद्‌रूपमात्रं ब्रह्मैव सच्चिदानन्दमद्वयम् ।<br> 
आनन्दघन एवाहमहं ब्रह्मास्मि केवलम् ॥ २६ ॥ <br> 
सर्वदा सर्वशून्योऽहं सर्वात्मानन्दवानहम् ।<br> 
नित्यानन्दस्वरूपोऽहमात्माकाशोऽस्मि सर्वदा ॥ २७ ॥ <br> 
अहमेव हृदाकाशे चिदादित्यस्वरूपवान् ।<br> 
आत्मनाऽऽत्मनि तृप्तोऽस्मि ह्यरूपोऽस्म्यहमव्ययः ॥ २८ ॥ <br> 
एकसंख्याविमुक्तोऽस्मि नित्यमुक्तस्वरूपवान् ।<br> 
आकाशादपि सूक्ष्मोऽहमाद्यन्ताभाववानहम् ॥ २९ ॥ <br> 
सर्वप्रकाशरूपोऽस्मि परावरसुखोऽस्म्यहम् ।<br> 
सत्तामात्रस्वरूपोऽहं शुद्धमोक्षस्वरूपवान् ॥ ३० ॥ <br> 
सत्यानन्दस्वरूपोऽहं ज्ञानानन्दघनोऽस्म्यहम् ।<br> 
विज्ञानमात्ररूपोऽहं सच्चिदानन्दलक्षणः ॥ ३१ ॥ <br> 
ब्रह्ममात्रमिदं सर्वं ब्रह्मणोऽन्यन्न किञ्चन ।<br> 
तदेवाहं सदानन्दं ब्रह्मैवाहं सनातनम् ॥ ३२ ॥ <br> 
त्वमित्येतत्तदित्येतन्मत्तोऽन्यन्नास्ति किञ्चन ।<br> 
चिच्चैतन्यस्वरूपोऽहमहमेव शिवः परः ॥ ३३ ॥ <br> 
अतिभावस्वरूपोऽहमहमेव सुखात्मकः ।<br> 
साक्षिवस्तुविहीनत्वात्साक्षित्वं नास्ति मे सदा ॥ ३४ ॥ <br> 
केवलं ब्रह्ममात्रत्वादहमात्मा सनातनः ।<br> 
अहमेवादिशेषोऽहमहं शेषोऽहमेव हि ॥ ३५ ॥ <br> 
नामरूपविमुक्तोऽहमहमानन्दविग्रहः ।<br> 
इन्द्रियाभावरूपोऽहं सर्वभावस्वरूपकः ॥ ३६ ॥ <br> 
बन्धमुक्तिविहीनोऽहं शाश्वतानन्दविग्रहः ।<br> 
आदिचैतन्यरूपोऽहमखण्डैकरसोऽस्म्यहम् ॥ ३७ ॥ <br> 
वाङ्मनोऽगोचरश्चाहं सर्वत्र सुखवानहम् ।<br> 
सर्वत्र पूर्णरूपोऽहं भूमानन्दमयोऽस्म्यहम् ॥ ३८ ॥ <br> 
सर्वत्र तृप्तिरूपोऽहं परामृतरसोऽस्म्यहम् ।<br> 
एकमेवाद्वितीयं सद्ब्रह्मैवाहं न संशयः ॥ ३९ ॥ <br> 
सर्वशून्यस्वरूपोऽहं सकलागमगोचरः ।<br> 
मुक्तोऽहं मोक्षरूपोऽहं निर्वाणसुखरूपवान् ॥ ४० ॥ <br> 
सत्यविज्ञानमात्रोऽहं सन्मात्रानन्दवानहम् ।<br> 
तुरीयातीतरूपोऽहं निर्विकल्पस्वरूपवान् ॥ ४१ ॥ <br> 
सर्वदा ह्यजरूपोऽहं नीरागोऽस्मि निरञ्जनः ।<br> 
अहं शुद्धोऽस्मि बुद्धोऽस्मि नित्योऽस्मि प्रभुरस्म्यहम् ॥ ४२ ॥ <br> 
ओङ्कारार्थस्वरूपोऽस्मि निष्कलङ्कमयोऽस्म्यहम् ।<br><br>

<b>आत्मनि सर्वप्रविभक्तरूपाभावानुभवः - </b><br>
चिदाकारस्वरूपोऽस्मि नाहमस्मि न सोऽस्म्यहम् ॥ ४३ ॥ <br> 
न हि किञ्चित्स्वरूपोऽस्मि निर्व्यापारस्वरूपवान् ।<br> 
निरंशोऽस्मि निराभासो न मनो नेन्द्रियोऽस्म्यहम् ॥ ४४ ॥ <br> 
न बुद्धिर्न विकल्पोऽहं न देहादित्रयोऽस्म्यहम् ।<br> 
न जाग्रत्स्वप्नरूपोऽहं न सुषुप्तिस्वरूपवान् ॥ ४५ ॥ <br> 
न तापत्रयरूपोऽहं नेषणात्रयवानहम् ।<br> 
श्रवणं नास्ति मे सिद्धेर्मननं च चिदात्मनि ॥ ४६ ॥ <br> 
सजातीयं न मे किञ्चिद्विजातीयं न मे क्वचित् ।<br> 
स्वगतं च न मे किञ्चिन्न मे भेदत्रयं क्वचित् ॥ ४७ ॥ <br> 
असत्यं हि मनोरूपमसत्यं बुद्धिरूपकम् ।<br> 
अहङ्कारमसिद्धीति नित्योऽहं शाश्वतो ह्यजः ॥ ४८ ॥ <br> 
देहत्रयमसद्विद्धि कालत्रयमसत्सदा ।<br> 
गुणत्रयमसद्विद्धि ह्ययं सत्यात्मकः शुचिः  ॥ ४९ ॥ <br> 
श्रुतं सर्वमसत् विद्धि वेदं सर्वमसत्सदा ।<br> 
शास्त्रं सर्वमसत् विद्धि ह्यहं सत्यचिदात्मकः ॥ ५० ॥ <br> 
मूर्तित्रयमसद्विद्धि सर्वभूतमसत्सदा ।<br> 
सर्वतत्त्वमसद्विद्धि ह्ययं भूमा सदाशिवः ॥ ५१ ॥ <br> 
गुरुशिष्यमसद्विद्धि गुरोर्मन्त्रमसत्ततः ।<br> 
यद्दृश्यं तदसद्विद्धि न मां विद्धि तथाविधम् ॥ ५२ ॥ <br> 
यच्चिन्त्यं तदसद्विद्धि यन्न्यायं तदसत्सदा ।<br> 
यद्धितं तदसद्विद्धि न मां विद्धि तथाविधम् ॥ ५३ ॥ <br> 
सर्वान्प्राणानसद्विद्धि सर्वान्भोगानसत्त्विति ।<br> 
दृष्टं श्रुतमसद्विद्धि ओतं प्रोतमसन्मयम् ॥ ५४ ॥ <br> 
कार्याकार्यमसद्विद्धि नष्टं प्राप्तमसन्मयम् ।<br> 
दुःखादुःखमसद्विद्धि सर्वासर्वमन्मयम् ॥ ५५ ॥ <br> 
पूर्णापूर्णमसद्विद्धि धर्माधर्ममसन्मयम् ।<br> 
लाभालाभावसद्विद्धि जयाजयमसन्मयम् ॥ ५६ ॥ <br> 
शब्दं सर्वमसद्विद्धि स्पर्शं सर्वमसत्सदा ।<br> 
रूपं सर्वमसद्विद्धि रसं सर्वमसन्मयम् ॥ ५७ ॥ <br> 
गन्धं सर्वमसद्विद्धि सर्वाज्ञानमसन्मयम् ।<br> 
असदेव सदा सर्वमसदेव भवोद्‌भवम् ॥ ५८ ॥ <br> 
असदेव गुणं सर्वं सन्मात्रमहमेव हि ।<br> <br>

<b>अहंब्रह्मास्मीत्यात्ममंत्राभ्यासः - </b><br>
स्वात्ममन्त्रं सदा पश्येत्स्वात्ममन्त्रं सदाभ्यसेत् ॥ ५९ ॥ <br> 
अहं ब्रह्मास्मि मंत्रोऽयं दृश्यपापं विनाशयेत् ।<br> 
अहं ब्रह्मास्मि मंत्रोऽयमन्यमंत्रं विनाशयेत् ॥ ६० ॥ <br> 
अहं ब्रह्मास्मि मंत्रोऽयं देहदोषं विनाशयेत् ।<br> 
अहं ब्रह्मास्मि मंत्रोऽयं जन्मपापं विनाशयेत् ॥ ६१ ॥ <br> 
अहं ब्रह्मास्मि मंत्रोऽयं मृत्युपाशं विनाशयेत् ।<br> 
अहं ब्रह्मास्मि मंत्रोऽयं द्वैतदुःखं विनाशयेत् ॥ ६२ ॥ <br> 
अहं ब्रह्मास्मि मंत्रोऽयं भेदबुद्धिं विनाशयेत् ।<br> 
अहं ब्रह्मास्मि मंत्रोऽयं चिन्तादुःखं विनाशयेत् ॥ ६३ ॥ <br> 
अहं ब्रह्मास्मि मंत्रोऽयं बुद्धिव्याधिं विनाशयेत् ।<br> 
अहं ब्रह्मास्मि मंत्रोऽयं चित्तबन्धं विनाशयेत् ॥ ६४ ॥ <br> 
अहं ब्रह्मास्मि मंत्रोऽयं सर्वव्याधीन्विनाशयेत् ।<br> 
अहं ब्रह्मास्मि मंत्रोऽयं सर्वशोकं विनाशयेत् ॥ ६५ ॥ <br> 
अहं ब्रह्मास्मि मंत्रोऽयं कामादीन्नाशयेत्क्षणात् ।<br> 
अहं ब्रह्मास्मि मंत्रोऽयं क्रोधशक्तिं विनाशयेत् ॥ ६६ ॥ <br> 
अहं ब्रह्मास्मि मंत्रोऽयं चित्तवृत्तिं विनाशयेत् ।<br> 
अहं ब्रह्मास्मि मंत्रोऽयं सङ्कल्पादीन्विनाशयेत् ॥ ६७ ॥ <br> 
अहं ब्रह्मास्मि मंत्रोऽयं कोटिदोषं विनाशयेत् ।<br> 
अहं ब्रह्मास्मि मंत्रोऽयं सर्वतन्त्रं विनाशयेत् ॥ ६८ ॥ <br> 
अहं ब्रह्मास्मि मंत्रोऽयमात्माज्ञानं विनाशयेत् ।<br> 
अहं ब्रह्मास्मि मंत्रोऽयमात्मलोकजयप्रदः ॥ ६९ ॥ <br> 
अहं ब्रह्मास्मि मंत्रोऽयमप्रतर्क्यसुखप्रदः ।<br> 
अहं ब्रह्मास्मि मंत्रोऽयमजडत्वं प्रयच्छति ॥ ७० ॥ <br> 
अहं ब्रह्मास्मि मंत्रोऽयमनात्मासुरमर्दनः ।<br> 
अहं ब्रह्मास्मि वज्रोऽयमनात्माख्यगिरीन्हरेत् ॥ ७१ ॥ <br> 
अहं ब्रह्मास्मि चक्रोऽयमनात्मंत्वासुरान्हरेत् ।<br> 
अहं ब्रह्मास्मि मंत्रोऽयं सर्वांस्तान्मोक्षयिष्यति ॥ ७२ ॥ <br> 
अहं ब्रह्मास्मि मंत्रोऽयं ज्ञानानन्दं प्रयच्छति ।<br> 
सप्तकोटिमहामंत्रं जन्मकोटिशतप्रदम् ॥ ७३ ॥ <br> 
सर्वमंत्रान्समुत्सृज्य एतन्मंत्रं समभ्यसेत् ।<br> 
सद्यो मोक्षमवाप्नोति नात्र सन्देहमण्वपि ॥ ७४ ॥ <br> 
इति तृतीयोध्यायः ॥ ३ ॥ <br> <br>

<p class="hdr3left">
चतुर्थोऽध्यायः </p><br>

<p class="sh">
<b>जीवन्मुक्तिः प्रत्यगभिन्नब्रह्मभावापत्तिः - </b><br>
कुमारः परमेश्वरं पप्रच्छ जीवन्मुक्तविदेहमुक्तयोः<br> 
स्थितिमनुब्रूहीति । स होवाच परः शिवः ।<br> 
चिदात्माऽहं परात्माऽहं निर्गुणोऽहं परात्परः ।<br> 
आत्ममात्रेण यस्तिष्ठेत्स जीवन्मुक्त उच्यते ॥ १ ॥ <br> 
देहत्रयातिरिक्तोऽहं शुद्धचैतन्यमस्म्यहम् ।<br> 
ब्रह्माहमिति यस्यान्तः स जीवन्मुक्त उच्यते ॥ २ ॥ <br> 
आनन्दघनरूपोऽस्मि परानन्दघनोऽस्म्यहम् ।<br> 
यस्य देहादिकं नास्ति यस्य ब्रह्मेति निश्चयः ।<br> 
परमानन्दपूर्णो यः स जीवन्मुक्त उच्यते ॥ ३ ॥ <br> 
यस्य किञ्चिदहं नास्ति चिन्मात्रेणावतिष्ठते ।<br> 
चैतन्यमात्रो यस्यान्तश्चिन्मात्रैकस्वरूपवान् ॥ ४ ॥ <br> 
सर्वत्र पूर्णरूपात्मा सर्वत्रात्मावशेषकः ।<br> 
आनन्दरतिरव्यक्तः परिपूर्णश्चिदात्मकः ॥ ५ ॥ <br> 
शुद्धचैतन्यरूपात्मा सर्वसङ्गविवर्जितः ।<br> 
नित्यानन्दः प्रसन्नात्मा ह्यन्यचिन्ताविवर्जितः ॥ ६ ॥<br> 
किञ्चिदस्तित्वहीनो यः स जीवन्मुक्त उच्यते ।<br> 
न मे चित्तं न मे बुद्धिर्नाहङ्कारो न चेन्द्रियम् ॥ ७ ॥ <br> 
न मे देहः कदाचिद्वा न मे प्राणादयः क्वचित् ।<br> 
न मे माया न मे कामो न मे क्रोधः परोऽस्म्यहम् ॥ ८ ॥ <br> 
न मे किञ्चिदिदं वापि न मे किञ्चित्क्वचिज्जगत् ।<br> 
न मे दोषो न मे लिङ्गं न मे चक्षुर्न मे मनः ॥ ९ ॥ <br> 
न मे श्रोत्रं न मे नासा न मे जिह्वा न मे करः ।<br> 
न मे जाग्रन्न मे स्वप्नं न मे कारणमण्वपि ॥ १० ॥ <br> 
न मे तुरीयमिति यः स जीवन्मुक्त उच्यते ।<br> 
इदं सर्वं न मे किञ्चिदयं सर्वं न मे क्वचित् ॥ ११ ॥ <br> 
न मे कालो न मे देशो न मे वस्तु न मे मतिः ।<br> 
न मे स्नानं न मे सन्ध्या न मे दैवं न मे स्थलम् ॥ १२ ॥ <br> 
न मे तीर्थं न मे सेवा न मे ज्ञानं न मे पदम् ।<br> 
न मे बन्धो न मे जन्म न मे वाक्यं न मे रविः ॥ १३ ॥ <br> 
न मे पुण्यं न मे पापं न मे कार्यं न मे शुभम् ।<br> 
ने मे जीव इति स्वात्मा न मे किञ्चिज्जगत्रयम् ॥ १४ ॥ <br> 
न मे मोक्षो न मे द्वैतं न मे वेदो न मे विधिः ।<br> 
न मेऽन्तिकं न मे दूरं न मे बोधो न मे रहः ॥ १५ ॥ <br> 
न मे गुरुर्न मे शिष्यो न मे हीनो न चाधिकः ।<br> 
न मे ब्रह्म न मे विष्णुर्न मे रुद्रो न चन्द्रमाः ॥ १६ ॥ <br> 
न मे पृथ्वी न मे तोयं न मे वायुर्न मे वियत् ।<br> 
न मे वह्निर्न मे गोत्रं न मे लक्ष्यं न मे भवः ॥ १७ ॥ <br> 
न मे ध्याता न मे ध्येयं न मे ध्यानं न मे मनुः ।<br> 
न मे शीतं न मे चोष्णं न मे तृष्णा न मे क्षुधा ॥ १८ ॥ <br> 
न मे मित्रं न मे शत्रुर्न मे मोहो न मे जयः ।<br> 
न मे पूर्वं न मे पश्चान्न मे चोर्ध्वं न मे दिशः ॥ १९ ॥ <br> 
न मे वक्तव्यमल्पं वा न मे श्रोतव्यमण्वपि ।<br> 
न मे गन्तव्यमीषद्वा न मे ध्यातव्यमण्वपि ॥ २० ॥ <br> 
न मे भोक्तव्यमीषद्वा न मे स्मर्तव्यमण्वपि ।<br> 
न मे भोगो न मे रागो न मे यागो न मे लयः ॥ २१ ॥ <br> 
न मे मौर्ख्यं न मे शान्तं न मे बन्धो न मे प्रियम् ।<br> 
न मे मोदः प्रमोदो वा न मे स्थूलं न मे कृशम् ॥ २२ ॥ <br> 
न मे दीर्घं न मे ह्रस्वं न मे वृद्धिर्न मे क्षयः ।<br> 
अध्यारोपोऽपवादो वा न मे चैकं न मे बहु ॥ २३ ॥ <br> 
न मे आन्ध्यं न मे मान्द्यं न मे पट्विदमण्वपि ।<br> 
न मे मांसं न मे रक्तं न मे मेदो न मे ह्यसृक् ॥ २४ ॥ <br> 
न मे मज्जा न मेऽस्थिर्वा न मे त्वग्धातुसप्तकम् ।<br> 
न मे शुक्लं न मे रक्तं न मे नीलं न मे पृथक् ॥ २५ ॥ <br> 
न मे तापो न मे लाभो मुख्यं गौणं न मे क्वचित् ।<br> 
न मे भ्रान्तिर्न मे स्थैर्यं न मे गुह्यं न मे कुलम् ॥ २६ ॥ <br> 
न मे त्याज्यं न मे ग्राह्यं न मे हास्यं न मे नयः ।<br> 
न मे वृत्तं न मे ग्लानिर्न मे शोष्यं न मे सुखम् ॥ २७ ॥ <br> 
न मे ज्ञाता न मे ज्ञानं न मे ज्ञेयं न मे स्वयम् ।<br> 
न मे तुभ्यं नमे मह्यं न मे त्वं च न मे त्वहम् ॥ २८ ॥ <br> 
न मे जरा न मे बाल्यं न मे यौवनमण्वपि ।<br> 
अहं ब्रह्मास्म्यहं ब्रह्मास्म्यहं ब्रह्मेति निश्चयः ॥ २९ ॥ <br> 
चिदहं चिदहं चेति स जीवन्मुक्त उच्यते ।<br> 
ब्रह्मैवाहं चिदेवाहं परो वाहं न संशयः ॥ ३० ॥ <br> 
स्वयमेव स्वयं हंसः स्वयमेव स्वयं स्थितः ।<br> 
स्वयमेव स्वयं पश्येत्स्वात्मराज्ये सुखं वसेत् ॥ ३१ ॥ <br> 
स्वात्मानन्दं स्वयं भोक्ष्येत्स जीवन्मुक्त उच्यते ।<br> 
स्वयमेवैकवीरोऽग्रे स्वयमेव प्रभुः स्मृतः । <br>
स्वस्वऊपे स्वयं स्वप्स्ये स जीवन्मुक्त उच्यते ॥ ३२ ॥ <br> <br>

<b>विदेहमुक्तिः - निष्प्रतियोगिकस्वमात्रब्रह्ममात्रावस्थानम् - </b><br>
ब्रह्मभूतः प्रशान्तात्मा ब्रह्मानन्दमयः सुखी ।<br> 
स्वच्छरूपो महामौनी वैदेही मुक्त एव सः ॥ ३३ ॥ <br> 
सर्वात्मा समरूपात्मा शुद्धात्मा त्वहमुत्थितः ।<br> 
एकवर्जित एकात्मा सर्वात्मा स्वात्ममात्रकः ॥ ३४ ॥ <br> 
अजात्मा चामृतात्माहं स्वयमात्माहमव्ययः ।<br> 
लक्ष्यात्मा ललितात्माऽहं तूष्णीमात्मस्वभाववान् ॥ ३५ ॥ <br> 
आनन्दात्मा प्रियो ह्यात्मा मोक्षात्मा बन्धवर्जितः ।<br> 
ब्रह्मैवाहं चिदेवाहमेवं वापि न चिन्त्यते ॥ ३६ ॥ <br> 
चिन्मात्रेणैव यस्तिष्ठेद्वैदेही मुक्त एव सः ॥ ३७ ॥ <br> 
निश्चयं च परित्यज्य अहं ब्रह्मेति निश्चयम् ।<br> 
आनन्दभरितस्वान्तो वैदेही मुक्त एव सः ॥ ३८ ॥ <br> 
सर्वमस्तीति नास्तीति निश्चयं त्यज्य तिष्ठति ।<br> 
अहं ब्रह्मास्मि नास्मीति सच्चिदानन्दमात्रकः ॥ ३९ ॥ <br> 
किञ्चित्क्वचित्कदाचिच्च आत्मानं न स्पृशत्यसौ ।<br> 
तूष्णीमेव स्थितस्तूष्णीं तूष्णीं सत्यं न किञ्चन ॥ ४० ॥ <br> 
परमात्मा गुणातीतः सर्वात्मा भूतभावनः ।<br> 
कालभेदं वस्तुभेदं देशभेदं स्वभेदकम् ॥ ४१ ॥ <br> 
किञ्चिद्‌भेदं न तस्यास्ति किञ्चिद्वापि न विद्यते ।<br> 
अहं त्वं तदिदं सोऽयं कालात्मा कालहीनकः ॥ ४२ ॥ <br> 
शून्यात्मा सूक्ष्मरूपात्मा विश्वात्मा विश्वहीनकः ।<br> 
देवात्मा देवहीनात्मा मेयात्मा मेयवर्जितः ॥ ४३ ॥ <br> 
सर्वत्र जडहीनात्मा सर्वेषामन्तरात्मकः ।<br> 
सर्वसङ्कल्पहीनात्मा चिन्मात्रोऽस्मीति सर्वदा ॥ ४४ ॥ <br> 
केवलः परमात्माहं केवलो ज्ञानविग्रहः ।<br> 
सत्तामात्रस्वरूपात्मा नान्यत्किञ्चिज्जगद्‌भयम् ॥ ४५ ॥ <br> 
जीवेश्वरेति वाक् क्वेति वेदशास्त्राः क्वहं त्विति ।<br> 
इदं चैतन्यमेवेति अहं चैतन्यमित्यपि ॥ ४६ ॥ <br> 
इति निश्चयशून्यो यो वैदेही मुक्त एव सः ।<br> 
चैतन्यमात्रसंसिद्धः स्वात्मारामः सुखासनः ॥ ४७ ॥ <br> 
अपरिच्छिन्नरूपात्मा अणुस्थूलादिवर्जितः ।<br> 
तुर्यतुर्यः परानन्दो वैदेही मुक्त एव सः ॥ ४८ ॥ <br> 
नामरूपविहीनात्मा परसंवित्सुखात्मकः ।<br> 
तुरीयातीतरूपात्मा शुभाशुभविवर्जितः ॥ ४९ ॥ <br> 
योगात्मा योगयुक्तात्मा बन्धमोक्षविवर्जितः ।<br> 
गुणागुणविहीनात्मा देशकालादिवर्जितः ॥ ५० ॥ <br> 
साक्ष्यसाक्षित्वहीनात्मा किञ्चित्किञ्चिन्न किञ्चन ।<br> 
यस्य प्रपञ्चमानं न ब्रह्माकारमपीह न ॥ ५१ ॥ <br> 
स्वस्वरूपे स्वयंज्योतिः स्वस्वरूपे स्वयंरतिः । <br> 
वाचामगोचरानन्दो वाङ्मनोऽगोचरः स्वयम् ॥ ५२ ॥ <br> 
अतीतातीतभावो यो वैदेही मुक्त एव सः ।<br> 
चित्तवृत्तेरतीतो यश्चित्तवृत्त्यवभासकः ॥ ५३ ॥ <br> 
सर्ववृत्तिविहीनात्मा वैदेही मुक्त एव सः ।<br> 
तस्मिन्काले विदेहीति देहस्मरणवर्जितः ॥ ५४ ॥ <br> 
ईषन्मात्रं स्मृतं चेद्यस्तदा सर्वसमन्वितः ।<br> 
परैरदृष्टबाह्यात्मा परमानन्दचिद्धनः ॥ ५५ ॥ <br> 
परैरदृष्टबाह्यात्मा सर्ववेदान्तगोचरः ।<br> 
ब्रह्मामृतरसास्वादो ब्रह्मामृतरसायनः ॥ ५६ ॥ <br> 
ब्रह्मामृतरसासक्तो ब्रह्मामृतरसः स्वयम् ।<br> 
ब्रह्मामृतरसे मग्नो ब्रह्मानन्दशिवार्चनः ॥ ५७ ॥ <br> 
ब्रह्मामृतरसे तृप्तो ब्रह्मानन्दानुभावकः ।<br> 
ब्रह्मानन्दशिवानन्दो ब्रह्मानन्दरसप्रभः ॥ ५८ ॥ <br> 
ब्रह्मानन्दपरं ज्योतिर्ब्रह्मानन्दनिरन्तरः ।<br> 
ब्रह्मानन्दरसान्नादो ब्रह्मानन्दकुटुम्बकः ॥ ५९ ॥ <br> 
ब्रह्मानन्दरसारूढो ब्रह्मानन्दैकचिद्धनः ।<br> 
ब्रह्मानन्दरसोद्वाहो ब्रह्मानन्दरसंभरः ॥ ६० ॥ <br> 
ब्रह्मानन्दजनैर्युक्तो ब्रह्मानन्दात्मनि स्थितः ।<br> 
आत्मरूपमिदंसर्वमात्मनोऽन्यन्न किञ्चन ॥ ६१ ॥ <br> 
सर्वमात्माऽहमात्मास्मि परमात्मा परात्मकः ।<br> 
नित्यानन्द स्वरूपात्मा वैदेही मुक्त एव सः ॥ ६२ ॥ <br> 
पूर्णरूपो महानात्मा प्रीतात्मा शाश्वतात्मकः ।<br> 
सर्वान्तर्यामिरूपात्मा निर्मलात्मा निरात्मकः ॥ ६३ ॥ <br> 
निर्विकारस्वरूपात्मा शुद्धात्मा शान्तरूपकः ।<br> 
शान्ताशान्तस्वरूपात्मा नैकात्मत्वविवर्जितः ॥ ६४ ॥ <br> 
जीवात्मपरमात्मेति चिन्तासर्वस्ववर्जितः ।<br> 
मुक्तामुक्तस्वरूपात्मा मुक्तामुक्तविवर्जितः ॥ ६५ ॥ <br> 
बन्धमोक्षस्वरूपात्मा बन्धमोक्षविवर्जितः ।<br> 
द्वैताद्वैतस्वरूपात्मा द्वैताद्वैतविवर्जितः ॥ ६६ ॥ <br> 
सर्वासर्वस्वरूपात्मा सर्वासर्वविवर्जितः ।<br> 
मोदप्रमोदरूपात्मा मोदादिविनिवर्जितः ॥ ६७ ॥ <br> 
सर्वसङ्कल्पहीनात्मा वैदेही मुक्त एव सः ।<br> 
निष्कलात्मा निर्मलात्मा बुद्धात्मा पुरुषात्मकः ॥ ६८ ॥ <br> 
आनन्दादिविहीनात्मा अमृतात्मामृतात्मकः ।<br> 
कालत्रयस्वरूपात्मा कालत्रयविवर्जितः ॥ ६९ ॥ <br> 
अखिलात्मा ह्यमेयात्मा मानात्मा मानवर्जितः ।<br> 
नित्यप्रत्यक्षरूपात्मा नित्यप्रत्यक्षनिर्णितः ॥ ७० ॥ <br> 
अन्यहीनस्वभावात्मा अन्यहीनस्वयंप्रभः ।<br> 
विद्याऽविद्यादिमेयात्मा विद्याऽविद्यादिवर्जितः ॥ ७१ ॥ <br> 
नित्यानित्यविहीनात्मा इहामुत्रविवर्जितः ।<br> 
शमादिषट्कशून्यात्मा मुमुक्षुत्वादिवर्जितः ॥ ७२ ॥ <br> 
स्थूलदेहविहीनात्मा सूक्ष्मदेहविवर्जितः ।<br> 
कारणादिविहीनात्मा तुरीयादिविवर्जितः ॥ ७३ ॥ <br> 
अन्नकोशविहीनात्मा प्राणकोशविवर्जितः ।<br> 
मनःकोशविहीनात्मा विज्ञानादिविवर्जितः ॥ ७४ ॥ <br> 
आनन्दकोशहीनात्मा पञ्चकोशविवर्जितः ।<br> 
निर्विकल्पस्वरूपात्मा सविकल्पविवर्जितः ॥ ७५ ॥ <br> 
दृश्यानुविद्धहीनात्मा शब्दविद्धविवर्जितः ।<br> 
सदा समाधिशून्यात्मा आदिमध्यान्तवर्जितः ॥ ७६ ॥ <br> 
प्रज्ञानवाक्यहीनात्मा अहंब्रह्मास्मिवर्जितः ।<br> 
तत्त्वमस्यादिहीनात्मा अयमात्मेत्यभावकः ॥ ७७ ॥ <br> 
ओङ्कारवाच्यहीनात्मा सर्ववाच्यविवर्जितः ।<br> 
अवस्थात्रयहीनात्मा अक्षरात्मा चिदात्मकः ॥ ७८ ॥ <br> 
आत्मज्ञेयादिहीनात्मा यत्किञ्चिदिदमात्मकः ।<br> 
भानाभानविहीनात्मा वैदेही मुक्त एव सः ॥ ७९ ॥ <br> <br>

<b>स्वात्मनिष्ठाविधिः - </b><br>
आत्मानमेव वीक्षस्व आत्मानं बोधय स्वकम् ।<br> 
स्वमात्मानं स्वयं भुङ्क्ष्व स्वस्थो भव षडानन ॥ ८० ॥ <br> 
स्वमात्मनि स्वयं तृप्तः स्वमात्मानं स्वयं चर ।<br> 
आत्मानमेव मोदस्व वैदेही मुक्तिको भवेत्युपनिषत् ॥ ८१ ॥<br> 
इत्युपनिषच्छब्दः कुमारशिवख्यायिकासमप्त्यर्थः ॥ ८२ ॥ <br>
इति चतुर्थोऽध्यायः ॥ ४ ॥ <br> <br>

<p class="hdr3left">
पञ्चमोऽध्यायः </p><br>

<p class="sh">
<b>स्वात्मयाथात्म्यम् - </b><br>
निदाघो नाम वै मुनिः पप्रच्छ ऋभुं<br> 
भगवन्तमात्मानात्मविवेकमनुब्रूहीति ।<br> 
स होवाच भगवान् ऋभुः ।<br> 
सर्ववाचोऽवधिर्ब्रह्म सर्वचिन्तावधिर्गुरुः ।<br> 
सर्वकारणकार्यात्मा कार्यकारणवर्जितः ॥ १ ॥ <br> 
सर्वसङ्कल्परहितः सर्वनादमयः शिवः ।<br> 
सर्ववर्जितचिन्मात्रः सर्वानन्दमयः परः ॥ २ ॥ <br> 
सर्वतेजःप्रकाशात्मा नादानन्दमयात्मकः ।<br> 
सर्वानुभवनिर्मुक्तः सर्वध्यानविवर्जितः ॥ ३ ॥ <br> 
सर्वनादकलातीत एष आत्माऽहमव्ययः ।<br> 
आत्मानात्मविवेकादि-भेदाभेदविवर्जितः ॥ ४ ॥ <br> 
शान्ताशान्तादिहीनात्मा नादान्तर्ज्योतिरूपकः ।<br> 
महावाक्यार्थतो दूरो ब्रह्मास्मीत्यतिदूरतः ॥ ५ ॥ <br> 
तच्छब्दवर्ज्यस्त्वंशब्दहीनो वाक्यार्थवर्जितः ।<br> 
क्षराक्षरविहीनो यो नादान्तर्ज्योतिरेव सः ॥ ६ ॥ <br> 
अखण्डैकरसो वाहमानन्दोऽस्मीति वर्जितः ।<br> 
सर्वातीतस्वभावात्मा नादान्तर्ज्योतिरेव सः ॥ ७ ॥ <br> 
आत्मेति शब्दहीनो य आत्मशब्दार्थवर्जितः ।<br> 
सच्चिदानन्दहीनो य एषैवात्मा सनातनः ॥ ८ ॥ <br> 
स निर्देष्टुमशक्यो यो वेदवाक्यैरगम्यतः ।<br> 
यस्य किञ्चिद्बहिर्नास्ति किञ्चिदन्तः कियन्न च ॥ ९ ॥ <br> 
यस्य लिङ्गं प्रपञ्चं वा ब्रह्मैवात्मा न संशयः ।<br> 
नास्ति यस्य शरीरं वा जीवो वा भूतभौतिकः ॥ १० ॥ <br> 
नामरूपादिकं नास्ति भोज्यं वा भोगभुक् च वा ।<br> 
सद्वाऽसद्वा स्थितिर्वापि यस्य नास्ति क्षराक्षरम् ॥ ११ ॥ <br> 
गुणं वा विगुणं वापि स म आत्मा न संशयः ।<br> 
यस्य वाच्यं वाचकं वा श्रावणं मननं च वा ॥ १२ ॥ <br> 
गुरुशिष्यादिभेदं वा देवलोकाः सुरासुराः ।<br> 
यत्र धर्ममधर्मं वा शुद्धं वाशुद्धमण्वपि ॥ १३ ॥ <br> 
यत्र कालमकालं वा निश्चयः संशयो न हि ।<br> 
यत्र मंत्रममंत्रं वा विद्याऽविद्ये न विद्यते ॥ १४ ॥ <br> 
द्रष्टृदर्शनदृश्यं वा ईषन्मात्रं कलात्मकम् ।<br> 
अनात्मेति प्रसङ्गो वा ह्यनात्मेति मनोऽपि वा ॥ १५ ॥ <br> 
अनात्मेति जगद्वापि नास्त्यनात्मेति निश्चिनु ।<br> 
सर्वसङ्कल्पशून्यत्वात् सर्वकार्यविवर्जनात् ॥ १६ ॥ <br> 
केवलं ब्रह्ममात्रत्वात् नास्त्यनात्मेति निश्चिनु ।<br> 
देहत्रयविहीनत्वात् कालत्रयविवर्जनात् ॥ १७ ॥ <br> 
जीवत्रयगुणाभावात् तापत्रयविवर्जनात् ।<br> 
लोकत्रयविहीनत्वात् सर्वमात्मेति शासनात् ॥ १८ ॥ <br> 
चित्ताभावाच्चिन्तनीयं देहाभावाज्जरा न च ।<br> 
पादाभावाद्‌गतिर्नास्ति हस्ताभावात्क्रिया न च ॥ १९ ॥ <br> 
मृत्युर्नास्ति जनाभावाद्-बुद्ध्यभावात्सुखादिकम् ।<br> 
धर्मो नास्ति शुचिर्नास्ति सत्यं नास्ति भयं न च ॥ २० ॥ <br> 
अक्षरोच्चारणं नास्ति गुरुशिष्यादि नास्त्यपि ।<br> 
एकाभावे द्वितीयं न न द्वितीये न चैकता ॥ २१ ॥ <br> 
सत्यत्वमस्ति चेत्किञ्चिदसत्त्वं न च संभवेत् ।<br> 
असत्यत्वं यदि भवेत्सत्यत्वं न घटिष्यति ॥ २२ ॥ <br> 
शुभं यद्यशुभं विद्धि अशुभाच्छुभमिष्यते ।<br> 
भयं यद्यभयं विद्धि अभयाद्‌भयमापतेत् ॥ २३ ॥ <br> 
बन्धत्वमस्ति चेन्मोक्षो बन्धाभावे क्व मोक्षता ।<br> 
मरणं यदि चेज्जन्म जन्माभावे मृतिर्न च ॥ २४ ॥ <br> 
त्वमित्यपि भवेच्चाहं त्वं नो चेदहमेव न ।<br> 
इदं यदि तदेवास्ति तदभावादिदं न च ॥ २५ ॥ <br> 
अस्तीति चेन्नास्ति तदा नास्ति चेदस्ति किञ्चन ।<br> 
कार्यं चेत्कारणं किञ्चित्कार्याभावे न कारणम् ॥ २६ ॥ <br> 
द्वैतं यदि तदाऽद्वैतं द्वैताभावे द्वयं न च ।<br> 
दृश्यं यदि दृगप्यस्ति दृश्याभावे दृगेन न ॥ २७ ॥ <br> 
अन्तर्यदि बहिः सत्यमन्ता भावे बहिर्न च ।<br> 
पूर्णत्वमस्ति चेत्किञ्चिदपूर्णत्वं प्रसज्यते ॥ २८ ॥ <br> 
तस्मादेतत्क्वचिन्नास्ति त्वं चाहं वा इमे इदम् ।<br> 
नास्ति दृष्टान्तिकं सत्ये नास्ति दार्ष्टान्तिकं ह्यजे ॥ २९ ॥ <br> 
परं ब्रह्माहमस्मीति स्मरणस्य मनो न हि ।<br> 
ब्रह्ममात्रं जगदिदं ब्रह्ममात्रं त्वमप्यहम् ॥ ३० ॥ <br> 
चिन्मात्रं केवलं चाहं नास्त्यनात्म्येति निश्चिनु ।<br> 
इदं प्रपञ्चं नास्त्येव नोत्पन्नं नो स्थितं क्वचित् ॥ ३१ ॥ <br> 
चित्तं प्रपञ्चमित्याहुर्नास्ति नास्त्येव सर्वदा ।<br> 
न प्रपञ्चं न चित्तादि नाहङ्कारो न जीवकः ॥ ३२ ॥ <br> 
मायाकार्यादिकं नास्ति माया नास्ति भयं न हि ।<br> 
कर्ता नास्ति क्रिया नास्ति श्रवणं मननं नहि ॥ ३३ ॥ <br> 
समाधिद्वितयं नास्ति मातृमानादि नास्ति हि ।<br> 
अज्ञानं चापि नास्त्येव ह्यविवेकं कदाचन ॥ ३४ ॥ <br> 
अनुबन्धचतुष्कं न सम्बन्धत्रयमेव न ।<br> 
न गङ्गा न गया सेतुर्न भूतं नान्यदस्ति हि ॥ ३५ ॥ <br> 
न भूमिर्न जलं नाग्निर्न न वायुर्न च खं क्वचित् ।<br> 
न देवा न च दिक्पाला न वेदा न गुरुः क्वचित् ॥ ३६ ॥ <br> 
न दूरं नास्तिकं नालं न मध्यं न क्वचित्स्थितम् ।<br> 
नाद्वैतं द्वैतसत्यं वा ह्यसत्यं वा इदं न च ॥ ३७ ॥ <br> 
बन्धमोक्षादिकं नास्ति सद्वाऽसद्वा सुखादि वा ।<br> 
जातिर्नास्ति गतिर्नास्ति वर्णो नास्ति न लौकिकम् ॥ ३८ ॥ <br> 
सर्वं ब्रह्मेति नास्त्येव ब्रह्म इत्यपि नास्ति हि ।<br> 
चिदित्येवेति नास्त्येव चिदहंभाषणं न हि ॥ ३९ ॥ <br> 
अहं ब्रह्मास्मि नास्त्येव नित्यशुद्धोऽस्मि न क्वचित् ।<br> 
वाचा यदुच्यते किञ्चिन्मनसा मनुते क्वचित् ॥ ४० ॥ <br> 
बुद्ध्या निश्चिनुते नास्ति चित्तेन ज्ञायते नहि ।<br> 
योगी योगादिकं नास्ति सदा सर्वं सदा न च ॥ ४१ ॥ <br> 
अहोरात्रादिकं नास्ति स्नानध्यानादिकं न हि ।<br> 
भ्रान्तिरभ्रान्तिर्नास्त्येव नास्त्यनात्मेति निश्चिनु ॥ ४२ ॥ <br> 
वेदशास्त्रं पुराणं च कार्यं कारणमीश्वरः ।<br> 
लोको भूतं जनस्त्वैक्यं सर्वं मिथ्या न संशयः ॥ ४३ ॥ <br> 
बन्धो मोक्षः सुखं दुःखं ध्यानं चित्तं सुरासुराः ।<br> 
गौणं मुख्यं परं चान्यत्सर्वं मिथ्या न संशयः ॥ ४४ ॥ <br> 
वाचा वदति यत्किञ्चित्सङ्कल्पैः कल्प्यते च यत् ।<br> 
मनसा चिन्त्यते यद्यत्सर्वं मिथ्या न संशयः ॥ ४५ ॥ <br> 
बुद्ध्या निश्चीयते किञ्चिच्चित्ते निश्चीयते क्वचित् ।<br> 
शास्त्रैः प्रपञ्च्यते यद्यन्नेत्रेणैव निरीक्ष्यते ॥ ४६ ॥ <br> 
श्रोत्राभ्यां श्रूयते यद्यदन्यत्सद्‌भावमेव च ।<br> 
नेत्रं श्रोत्रं गात्रमेव मिथ्येति च सुनिश्चितम् ॥ ४७ ॥ <br> 
इदमित्येव निर्दिष्टमयमित्येव कल्प्यते ।<br> 
त्वमहं तदिदं सोऽहमन्यत्सद्‌भावमेव च ॥ ४८ ॥ <br> 
यद्यत्संभाव्यते लोके सर्वसङ्कल्पसंभ्रमः ।<br> 
सर्वाध्यासं सर्वगोप्यं सर्वभोगप्रभेदकम् ॥ ४९ ॥ <br> 
सर्वदोषप्रभेदाश्च नास्त्यनात्मेति निश्चिनु ।<br> 
मदीयं च त्वदीयं च ममेति च तवेति च ॥ ५० ॥ <br> 
मह्यं तुभ्यं मयेत्यादि तत्सर्वं वितथं भवेत् ।<br> 
रक्षको विष्णुरित्यादि ब्रह्मा सृष्टेस्तु कारणम् ॥ ५१ ॥ <br> 
संहारे रुद्र इत्येवं सर्वं मिथ्येति निश्चिनु ।<br> 
स्नानं जपस्तपो होमः स्वाध्यायो देवपूजनम् ॥ ५२ ॥ <br> 
मंत्रं तन्त्रं च सत्सङ्गो गुणदोषविजृम्भणम् ।<br> 
अन्तःकरणसद्‌भाव अविद्याश्च संभवः ॥ ५३ ॥ <br> 
अनेककोटिब्रह्माण्डं सर्वं मिथ्येति निश्चिनु ।<br> 
सर्वदेशिकवाक्योक्तिर्येन केनापि निश्चितम् ॥ ५४ ॥ <br> 
दृश्यते जगति यद्यद्यद्यज्जगति वीक्ष्यते ।<br> 
वर्तते जगति यद्यत्सर्वं मिथ्येति निश्चिनु ॥ ५५ ॥ <br> 
येन केनाक्षरेणोक्तं येन केन विनिर्णितम् ।<br> 
येन केनापि गदितं येन केनापि मोदितम् ॥ ५६ ॥ <br> 
येन केनापि यद्दत्तं येन केनापि यत्कृतम् ।<br> 
यत्र यत्र शुभं कर्म यत्र यत्र च दुष्कृतम् ॥ ५७ ॥ <br> 
यद्यत्करोषि सत्येन सर्वं मिथ्येति निश्चिनु ।<br> <br>

<b>अहंवस्तुनः परमात्मत्वम् - </b><br>
त्वमेव परमात्मासि त्वमेव परमो गुरुः ॥ ५८ ॥ <br> 
त्वमेवाकाशरूपोऽसि साक्षिहीनोऽसि सर्वदा ।<br> 
त्वमेव सर्वभावोऽसि त्वं ब्रह्मासि न संशयः ॥ ५९ ॥ <br> 
कालहीनोऽसि कालोऽसि सदा ब्रह्मासि चिद्घनः ।<br> 
सर्वतः स्वस्वरूपोऽसि चैतन्यघनवानसि ॥ ६० ॥ <br> 
सत्योऽसि सिद्धोऽसि सनातनोऽसि <br> 
&nbsp;&nbsp;&nbsp;&nbsp;     मुक्तोऽसि मोक्षोऽसि मुदामृतोऽसि ।<br> 
देवोऽसि शान्तोऽसि निरामयोऽसि <br> 
&nbsp;&nbsp;&nbsp;&nbsp;     ब्रह्मासि पूर्णोऽसि परात्परोऽसि ॥ ६१ ॥ <br> 
समोऽसि सच्चासि सनातनोऽसि <br> 
&nbsp;&nbsp;&nbsp;&nbsp;     सत्यादिवाक्यैः प्रतिबोधितोऽसि ।<br> 
सर्वाङ्गहीनोऽसि सदा स्थितोऽसि<br> 
&nbsp;&nbsp;&nbsp;&nbsp;     ब्रह्मेन्द्ररुद्रादिविभावितोऽसि ॥ ६२ ॥ <br> 
सर्वप्रपञ्चभ्रमवर्जितोऽसि<br> 
&nbsp;&nbsp;&nbsp;&nbsp;     सर्वेषु भूतेषु च भासितोऽसि ।<br> 
सर्वत्र सङ्कल्पविवर्जितोऽसि<br> 
&nbsp;&nbsp;&nbsp;&nbsp;     सर्वागमान्तार्थविभावितोऽसि ॥ ६३ ॥ <br> 
सर्वत्र सन्तोषसुखासनोऽसि<br> 
&nbsp;&nbsp;&nbsp;&nbsp;     सर्वत्र गत्यादिविवर्जितोऽसि ।<br> 
सर्वत्र लक्ष्यादिविवर्जितोऽसि<br> 
&nbsp;&nbsp;&nbsp;&nbsp;     ध्यातोऽसि विष्ण्वादिसुरैरजस्रम् ॥ ६४ ॥ <br> 
चिदाकारस्वरूपोऽसि चिन्मात्रोऽसि निरङ्कुशः ।<br> 
आत्मन्येव स्थितोऽसि त्वं सर्वशून्योऽसि निर्गुणः ॥ ६५ ॥ <br> 
आनन्दोऽसि परोऽसि त्वमेक एवाद्वितीयकः ।<br> 
चिद्घनानन्दरूपोऽसि परिपूर्णस्वरूपकः ॥ ६६ ॥ <br> 
सदसि त्वमसि ज्ञोऽसि सोऽसि जानासि वीक्षसि ।<br> 
सच्चिदानन्दरूपोऽसि वासुदेवोऽसि वै प्रभुः ॥ ६७ ॥ <br> 
अमृतोऽसि विभुश्चासि चञ्चलो ह्यचलो ह्यसि ।<br> 
सर्वोऽसि सर्वहीनोऽसि शान्ताशान्तविवर्जितः ॥ ६८ ॥ <br> 
सत्तामात्रप्रकाशोऽसि सत्तासामान्यको ह्यसि ।<br> 
नित्यसिद्धिस्वरूपोऽसि सर्वसिद्धिविवर्जितः ॥ ६९ ॥ <br> 
ईषन्मात्रविशून्योऽसि अणुमात्रविवर्जितः ।<br> 
अस्तित्ववर्जितोऽसि त्वं नास्तित्वादिविवर्जितः ॥ ७० ॥ <br> 
लक्ष्यलक्षणहीनोऽसि निर्विकारो निरामयः ।<br> 
सर्वनादान्तरोऽसि त्वं कलाकाष्ठाविवर्जितः ॥ ७१ ॥ <br> 
ब्रह्मविष्ण्वीशहीनोऽसि स्वस्वरूपं प्रपश्यसि ।<br> 
स्वस्वरूपावशेषोऽसि स्वानन्दाब्धौ निमज्जसि ॥ ७२ ॥ <br> 
स्वात्मराज्ये स्वमेवासि स्वयंभावविवर्जितः ।<br> 
शिष्टपूर्णस्वरूपोऽसि स्वस्मात्किञ्चिन्न पश्यसि ॥ ७३ ॥ <br> 
स्वस्वरूपान्न चलसि स्वस्वरूपेण जृम्भसि ।<br> 
स्वस्वरूपादनन्योऽसि ह्यहमेवासि निश्चिनु ॥ ७४ ॥ <br> <br>

<b>अविद्यातत्कार्यप्रपञ्चस्य निष्प्रतियोगिकाभावरूपत्वम् - </b><br>
इदं प्रपञ्चं यत्किञ्चिद्यद्यज्जगति विद्यते ।<br> 
दृश्यरूपं च दृग्‌रूपं सर्वं शशविषाणवत् ॥ ७५ ॥ <br> 
भूमिरापोऽनलो वायुः खं मनो बुद्धिरेव च ।<br> 
अहङ्कारश्च तेजश्च लोकं भुवनमण्डलम् ॥ ७६ ॥ <br> 
नाशं जन्म च सत्यं च पुण्यपापजयादिकम् ।<br> 
रागः कामः क्रोधलोभौ ध्यानं ध्येयं गुणं परम् ॥ ७७ ॥ <br> 
गुरुशिष्योपदेशादिरादिरन्तं शमं शुभम् ।<br> 
भूतं भव्यं वर्तमानं लक्ष्यं लक्षणमद्वयम् ॥ ७८ ॥ <br> 
शमो विचारः सन्तोषो भोक्तृभोज्यादिरूपकम् ।<br> 
यमाद्यष्टाङ्गयोगं च गमनागमनात्मकम् ॥ ७९ ॥ <br> 
आदिमध्यान्तरङ्गं च ग्राह्यं त्याज्यं हरिः शिवः ।<br> 
इन्द्रियाणि मनश्चैव अवस्थात्रितयं तथा ॥ ८० ॥ <br> 
चतुर्विंशतितत्त्वं च साधनानां चतुष्टयम् ।<br> 
सजातीयं विजातीयं लोका भूरादयः क्रमात् ॥ ८१ ॥ <br> 
सर्ववर्णाश्रमाचारं मंत्रतन्त्रादिसंग्रहम् ।<br> 
विद्याऽविद्यादिरूपं च सर्ववेदं जडाजडम् ॥ ८२ ॥ <br> 
बन्धमोक्षविभागं च ज्ञानविज्ञानरूपकम् ।<br> 
बोधाबोधस्वरूपं वा द्वैताद्वैतादिभाषणम् ॥ ८३ ॥ <br> 
सर्ववेदान्तसिद्धान्तं सर्वशास्त्रार्थनिर्णयम् ।<br> 
अनेकजीवसद्‌भावमेकजीवादिनिर्णयम् ॥ ८४ ॥ <br> 
यद्यद्ध्यायति चित्तेन यद्यत्सङ्कल्प्यते क्वचित् ।<br> 
बुद्ध्या निश्चीयते यद्यद्‌गुरुणा संश्रृणोति यत् ॥ ८५ ॥ <br> 
यद्यद्वाचा व्याकरोति यद्यदाचार्यभाषणम् ।<br> 
यद्यत् स्वरेन्द्रियैर्भाव्यं यद्यन्मीमांसते पृथक् ॥ ८६ ॥ <br> 
यद्यन्न्यायेन निर्णीतं महद्‌भिर्वेदपारगैः ।<br> 
शिवः क्षरति लोकान्वै विष्णुः पाति जगत्त्रयम् ॥ ८७ ॥ <br> 
ब्रह्मा सृजति लोकान्वै एवमादिक्रियादिकम् ।<br> 
यद्यदस्ति पुराणेषु यद्यद्वेदेषु निर्णयम् ॥ ८८ ॥ <br> 
सर्वोपनिषदां भावं सर्वं शशविषाणवत् ।<br> <br>

<b>सङ्कल्पादिरूपं मन एव सर्वानर्थहेतुः - </b><br>
देहोऽहमिति सङ्कल्पं तदन्तःकरणं स्मृतम् ॥ ८९ ॥ <br> 
देहोऽहमिति सङ्कल्पो महत्संसार उच्यते ।<br> 
देहोऽहमिति सङ्कल्पं तद्बन्धमिति चोच्यते ॥ ९० ॥ <br> 
देहोऽहमिति सङ्कल्पं तद्दुःखमिति चोच्यते ।<br> 
देहोऽहमिति यत् ज्ञानं तदेव नरकं स्मृतम् ॥ ९१ ॥ <br> 
देहोऽहमिति सङ्कल्पं जगत्सर्वमितीर्यते ।<br> 
देहोऽहमिति सङ्कल्पो हृदयग्रन्थिरीरितः ॥ ९२ ॥ <br> 
देहोऽहमिति यज्ज्ञानं तदेवाज्ञानमुच्यते ।<br> 
देहोऽहमिति यज्ज्ञानं तदसद्‌भावमेव च ॥ ९३ ॥ <br> 
देहोऽहमिति या बुद्धिः सा चाविद्येति भण्यते ।<br> 
देहोऽहमिति यज्ज्ञानं तदेव द्वैतमुच्यते ॥ ९४ ॥ <br> 
देहोऽहमिति सङ्कल्पः सत्यजीवः स एव हि ।<br> 
देहोऽहमिति यज्ज्ञानं परिच्छिन्नमितीरितम् ॥ ९५ ॥ <br> 
देहोऽहमिति सङ्कल्पो महापापमिति स्फुटम् ।<br> 
देहोऽहमिति या बुद्धिस्तृष्णा दोषामयः किल । <br>  
यत्किञ्चिदपि सङ्कल्पं तापत्रयमितीरितम् ॥ ९६ ॥<br> 
कामं क्रोधं बन्धनं सर्वदुःखं<br> 
&nbsp;&nbsp;&nbsp;&nbsp;    विश्वं दोषं कालनानास्वरूपम् ।<br> 
यत्किञ्चेदं सर्वसङ्कल्पजालं<br> 
&nbsp;&nbsp;&nbsp;&nbsp;    तत्किञ्चेदं मानसं सोम विद्धि ॥ ९७ ॥ <br> 
मन एव जगत्सर्वं मन एव महारिपुः ।<br> 
मन एव हि संसारो मन एव जगत्त्रयम् ॥ ९८ ॥ <br> 
मन एव महद्दुःखं मन एव जरादिकम् ।<br> 
मन एव हि कालं च मन एव मलं तथा ॥ ९९ ॥ <br> 
मन एव हि सङ्कल्पो मन एव हि जीवकः ।<br> 
मन एव हि चित्तं च मनोऽहङ्कार एव च ॥ १०० ॥ <br> 
मन एव महद्बन्धं मनोऽन्तःकरणं च तत् ।<br> 
मन एव हि भूमिश्च मन एव हि तोयकम् ॥ १०१ ॥ <br> 
मन एव हि तेजश्च मन एव मरुन्महान् ।<br> 
मन एव हि चाकाशं मन एव हि शब्दकम् ॥ १०२ ॥ <br> 
स्पर्शं रूपं रसं गन्धं कोशाः पञ्च मनोभवाः ।<br> 
जाग्रत्स्वप्नसुषुप्त्यादि मनोमयरितीरितम् ॥ १०३ ॥ <br> 
दिक्पाला वसवो रुद्रा आदित्याश्च मनोमयाः ।<br> 
दृश्यं जडं द्वन्द्वजातं अज्ञानं मानसं स्मृतम् ॥ १०४ ॥ <br> 
सङ्कल्पमेव यत्किञ्चित् तत्तन्नास्तीति निश्चिनु ।<br> 
नास्ति नास्ति जगत्सर्वं गुरुशिष्यादिकं नहि ॥ १०५ ॥ <br>
इति पञ्चमोऽध्यायः ॥ ५ ॥ <br> <br>

<p class="hdr3left">
षष्ठोऽध्यायः </p><br>

<p class="sh">
<b>सर्वस्य सच्चिदानन्दत्वम् - </b><br>
ऋभुः - 
सर्वं सच्चिन्मयं विद्धि सर्वं सच्चिन्मयं ततम् ।<br> 
सच्चिदानन्दमद्वैतं सच्चिदानन्दमद्वयम् ॥ १ ॥ <br> 
सच्चिदानन्दमात्रं हि सच्चिदानन्दमन्यकम् ।<br> 
सच्चिदानन्दरूपोऽहं सच्चिदानन्दमेव खम् ॥ २ ॥ <br> 
सच्चिदानन्दमेव त्वं सच्चिदानन्दकोऽस्म्यहम् ।<br> 
न मनोबुद्धिरहङ्कार-चित्तसङ्घातका अमी ॥ ३ ॥ <br> 
न त्वं नाहं न चान्यं वा सर्वं ब्रह्मैव केवलम् ।<br> 
न वाक्यं न पदं वेदं नाक्षरं न जडं क्वचित् ॥ ४ ॥ <br> 
न मध्यं नादि नान्तं वा न सत्यं न निबन्धनम् ।<br> 
न दुःखं न सुखं भावं न माया प्रकृतिस्तथा ॥ ५ ॥ <br> 
न देहं न मुखं घ्राणं न जिह्वा न च तालुनी ।<br> 
न दन्तोष्ठौ ललाटं च निश्वासोच्छ्वास एव च ॥ ६ ॥ <br> 
न स्वेदमस्थि मांसं च न रक्तं न च मूत्रकम् ।<br> 
न दूरं नान्तिकं नाङ्गं नोदरं न किरीटकम् ॥ ७ ॥ <br> 
न हस्तपादचलनं न शास्त्रं न च शासनम् ।<br> 
न वेत्ता वेदनं वेद्यं न जाग्रत्स्वप्नसुप्तयः ॥ ८ ॥ <br> 
तुर्यातीतं न मे किञ्चित्सर्वं सच्चिन्मयं ततम् ।<br> 
नाध्यात्मिकं नाधिभूतं नाधिदैवं न मायिकम् ॥ ९ ॥ <br> 
न विश्वतैजसः प्राज्ञो विराट्सूत्रात्मकेश्वराः ।<br> 
न गमागमचेष्टा च न नष्टं न प्रयोजनम् ॥ १० ॥ <br> 
त्याज्यं ग्राह्यं न दूष्यं वा ह्यमेध्यामेध्यकं तथा ।<br> 
न पीनं न कृशं क्लेदं न कालं देशभाषणम् ॥ ११ ॥ <br> 
न सर्वं न भयं द्वैतं न वृक्षतृणपर्वताः ।<br> 
न ध्यानं योगसंसिद्धिर्न ब्रह्मक्षत्रवैश्यकम् ॥ १२ ॥ <br> 
न पक्षी न मृगो नाङ्गी न लोभो मोह एव च ।<br> 
न मदो न च मात्सर्यं कामक्रोधादयस्तथा ॥ १३ ॥ <br> 
न स्त्रीशूद्रबिडालादि भक्ष्यभोज्यादिकं च यत् ।<br> 
न प्रौढहीनो नास्तिक्यं न वार्तावसरोऽस्ति हि ॥ १४ ॥ <br> 
न लौकिको न लोको वा न व्यापारो न मूढता ।<br> 
न भोक्ता भोजनं भोज्यं न मातृ मानमेयकम् ॥ १५ ॥ <br> 
न शत्रुमित्रपुत्रादिर्न माता न पिता स्वसा ।<br> 
न जन्म न मृतिर्वृद्धिर्न देहोऽहमिति भ्रमः ॥ १६ ॥ <br> 
न शून्यं नापि चाशून्यं नान्तःकरणसंसृतिः ।<br> 
न रात्रिर्न दिवा नक्तं न ब्रह्मा न हरिः शिवः ॥ १७ ॥ <br> 
न वारपक्षमासादि वत्सरं न च चञ्चलम् ।<br> 
न ब्रह्मलोको वैकुण्ठं न कैलासो न चान्यकः ॥ १८ ॥ <br> 
न स्वर्गो न च देवेन्द्रो नाग्निलोको न चाग्निकः ।<br> 
न यमो यमलोको वा न लोका लोकपालकाः ॥ १९ ॥ <br> 
न भूर्भुवःस्वस्त्रैलोक्यं न पातालं न भूतलम् ।<br> 
नाविद्या न च विद्या च न माया प्रकृतिर्जडा ॥ २० ॥ <br> 
न स्थिरं क्षणिकं नाशं न गतिर्न च धावनम् ।<br> 
न ध्यातव्यं न मे स्नानं न मंत्रो न जपः क्वचित् ॥ २१ ॥ <br> 
न पदार्थं न पूजार्हं नाभिषेको न चार्चनम् ।<br> 
न पुष्पं न फलं पत्रं गन्धपुष्पादिधूपकम् ॥ २२ ॥ <br> 
न स्तोत्रं न नमस्कारो न प्रदक्षिणमण्वपि ।<br> 
न प्रार्थना पृथग्भावो न हविर्नाग्निवन्दनम् ॥ २३ ॥ <br> 
न होमो न च कर्माणि न दुर्वाक्यं सुभाषणम् ।<br> 
न गायत्री न वा सन्धिर्न मनस्यं न दुःस्थितिः ॥ २४ ॥ <br> 
न दुराशा न दुष्टात्मा न चाण्डालो न पौल्कसः ।<br> 
न दुःसहं दुरालापं न किरातो न कैतवम् ॥ २५ ॥ <br> 
न पक्षपातं न पक्षं वा न विभूषणतस्करौ ।<br> 
न च दम्भो दाम्भिको वा न हीनो नाधिको नरः ॥ २६ ॥ <br> 
नैकं द्वयं त्रयं तुर्यं न महत्त्वं न चाल्पता ।<br> 
न पूर्णं न परिच्छिन्नं न काशी न व्रतं तपः ॥ २७ ॥ <br> 
न गोत्रं न कुलं सूत्रं न विभुत्वं न शून्यता ।<br> 
न स्त्री न योषिन्नो वृद्धा न कन्या न वितन्तुता ॥ २८ ॥ <br> 
न सूतकं न जातं वा नान्तर्मुखसुविभ्रमः ।<br> 
न महावाक्यमैक्यं वा नाणिमादिविभूतयः ॥ २९ ॥ <br> 
सर्वचैतन्यमात्रत्वात्सर्वदोषः सदा न हि ।<br> 
सर्वं सन्मात्ररूपत्वात् सच्चिदानन्दमात्रकम् ॥ ३० ॥ <br> 
ब्रह्मैव सर्वं नान्योऽस्ति तदहं तदहं तथा ।<br> 
तदेवाहं तदेवाहं ब्रह्मैवाहं सनातनम् ॥ ३१ ॥ <br> 
ब्रह्मैवाहं न संसारी ब्रह्मैवाहं न मे मनः ।<br> 
ब्रह्मैवाहं न मे बुद्धिर्ब्रह्मैवाहं न चेन्द्रियम् ॥ ३२ ॥ <br> 
ब्रह्मैवाहं न देहोऽहं ब्रह्मैवाहं न गोचरः ।<br> 
ब्रह्मैवाहं न जीवोऽहं ब्रह्मैवाहं न भेदभूः ॥ ३३ ॥ <br> 
ब्रह्मैवाहं जडो नाहमहं ब्रह्म न मे मृतिः ।<br> 
ब्रह्मैवाहं न च प्राणो ब्रह्मैवाहं परात्परः ॥ ३४ ॥ <br> 
इदं ब्रह्म परं ब्रह्म सत्यं ब्रह्म प्रभुर्हि सः ।<br> 
कालो ब्रह्म कला ब्रह्म सुखं ब्रह्म स्वयंप्रभम् ॥ ३५ ॥ <br> 
एकं ब्रह्म द्वयं ब्रह्म मोहो ब्रह्म शमादिकम् ।<br> 
दोषो ब्रह्म गुणो ब्रह्म दमः शान्तं विभुः प्रभुः ॥ ३६ ॥ <br> 
लोको ब्रह्म गुरुर्ब्रह्म शिष्यो ब्रह्म सदाशिवः ।<br> 
पूर्वं ब्रह्म परं ब्रह्म शुद्धं ब्रह्म शुभाशुभम् ॥ ३७ ॥ <br> 
जीव एव सदा ब्रह्म सच्चिदानन्दमस्म्यहम् ।<br> 
सर्वं ब्रह्ममयं प्रोक्तं सर्वं ब्रह्ममयं जगत् ॥ ३८ ॥ <br> 
स्वयं ब्रह्म न सन्देहः स्वस्मादन्यन्न किञ्चन ।<br> 
सर्वमात्मैव शुद्धात्मा सर्वं चिन्मात्रमद्वयम् ॥ ३९ ॥ <br> 
नित्यनिर्मलरूपात्मा ह्यात्मनोऽन्यन्न किञ्चन ।<br><br>

<b>ब्रह्मणः निष्प्रतियोगिकस्वमात्रत्वम् -  </b><br>
अणुमात्रलसद्‌रूपमणुमात्रमिदं जगत् ॥ ४० ॥ <br> 
अणुमात्रं शरीरं वा ह्यणुमात्रमसत्यकम् ।<br> 
अणुमात्रमचिन्त्यं वा चिन्त्यं वा ह्यणुमात्रकम् ॥ ४१ ॥ <br> 
ब्रह्मैव सर्वं चिन्मात्रं ब्रह्ममात्रं जगत्त्रयम् ।<br> 
आनन्दं परमानन्दमन्यत्किञ्चिन्न किञ्चन ॥ ४२ ॥ <br> 
चैतन्यमात्रमोङ्कारं ब्रह्मैव सकलं स्वयम् ।<br> 
अहमेव जगत्सर्वमहमेव परं पदम् ॥ ४३ ॥ <br> 
अहमेव गुणातीत अहमेव परात्परः ।<br> 
अहमेव परं ब्रह्म अहमेव गुरोर्गुरुः ॥ ४४ ॥ <br> 
अहमेवाखिलाधार अहमेव सुखात्सुखम् ।<br> 
आत्मनोऽन्यज्जगन्नास्ति आत्मनोऽन्यत्सुखं न च ॥ ४५ ॥ <br> 
आत्मनोऽन्या गतिर्नास्ति सर्वमात्ममयं जगत् ।<br> 
आत्मनोऽन्यन्नहि क्वापि आत्मनोऽन्यत्तृणं नहि ॥ ४६ ॥ <br> 
आत्मनोऽन्यत्तुषं नास्ति सर्वमात्ममयं जगत् ।<br> 
ब्रह्ममात्रमिदं सर्वं ब्रह्ममात्रमसन्न हि ॥ ४७ ॥ <br> 
ब्रह्ममात्रं श्रुतं सर्वं स्वयं ब्रह्मैव केवलम् ।<br> 
ब्रह्ममात्रं वृतं सर्वं ब्रह्ममात्रं रसं सुखम् ॥ ४८ ॥ <br> 
ब्रह्ममात्रं चिदाकाशं सच्चिदानन्दमद्वयम् ।<br> 
ब्रह्मणोऽन्यतरन्नास्ति ब्रह्मणोऽन्यज्जगन्न च ॥ ४९ ॥ <br> 
ब्रह्मणोऽन्यदहं नास्ति ब्रह्मणोऽन्यत्फलं नहि ।<br> 
ब्रह्मणोऽन्यत्तृणं नास्ति ब्रह्मणोऽन्यत्पदं नहि ॥ ५० ॥ <br> 
ब्रह्मणोऽन्यद्‌गुरुर्नास्ति ब्रह्मणोऽन्यमसद्वपुः ।<br> 
ब्रह्मणोऽन्यन्न चाहन्ता त्वत्तेदन्ते नहि क्वचित् ॥ ५१ ॥ <br> 
स्वयं ब्रह्मात्मकं विद्धि स्वस्मादन्यन्न किञ्चन ।<br> 
यत्किञ्चिद्दृश्यते लोके यत्किञ्चिद्‌भाष्यते जनैः ॥ ५२ ॥ <br> 
यत्किञ्चिद्‌भुज्यते क्वापि तत्सर्वमसदेव हि ।<br> 
कर्तृभेदं क्रियाभेदं गुणभेदं रसादिकम् ॥ ५३ ॥ <br> 
लिङ्गभेदमिदं सर्वमसदेव सदा सुखम् ।<br> 
कालभेदं देशभेदं वस्तुभेदं जयाजयम् ॥ ५४ ॥ <br> 
यद्यद्‌भेदं च तत्सर्वमसदेव हि केवलम् ।<br> 
असदन्तःकरणकमसदेवेन्द्रियादिकम् ॥ ५५ ॥ <br> 
असत्प्राणादिकं सर्वं सङ्घातमसदात्मकम् ।<br> 
असत्यं पञ्चकोशाख्यमसत्यं पञ्च देवताः ॥ ५६ ॥ <br> 
असत्यं षड्‌विकारादि असत्यमरिवर्गकम् ।<br> 
असत्यं षड्‌ऋतुश्चैव असत्यं षड्‌रसस्तथा ॥ ५७ ॥ <br> 
सच्चिदानन्दमात्रोऽहमनुत्पन्नमिदं जगत् ।<br> 
आत्मैवाहं परं सत्यं नान्याः संसारदृष्टयः ॥ ५८ ॥ <br> 
सत्यमानन्दरूपोऽहं चिद्घनानन्दविग्रहः ।<br> 
अहमेव परानन्द अहमेव परात्परः ॥ ५९ ॥ <br> 
ज्ञानाकारमिदं सर्वं ज्ञानानन्दोऽहमद्वयः ।<br> 
सर्वप्रकाशरूपोऽहं सर्वाभावस्वरूपकमः ॥ ६० ॥ <br> 
अहमेव सदा भामीत्येवं रूपं कुतोऽप्यसत् ।<br> 
त्वमित्येवं परं ब्रह्म चिन्मयानन्दरूपवान् ॥ ६१ ॥ <br> 
चिदाकारं चिदाकाशं चिदेव परमं सुखम् ।<br> 
आत्मैवाहमसन्नाहं कूटस्थोऽहं गुरुः परः ॥ ६२ ॥ <br> 
सच्चिदानन्दमात्रोऽहमनुत्पन्नमिदं जगत् ।<br> 
कालो नास्ति जगन्नास्ति मायाप्रकृतिरेव न ॥ ६३ ॥ <br> 
अहमेव हरिः साक्षादहमेव सदाशिवः ।<br> 
शुद्धचैतन्यभावोऽहं शुद्धसत्त्वानुभावनः ॥ ६४ ॥ <br> 
अद्वयानन्दमात्रोऽहं चिद्घनैकरसोऽस्म्यहम् ।<br> 
सर्वं ब्रह्मैव सततं सर्वं ब्रह्मैव केवलम् ॥ ६५ ॥ <br> 
सर्वं ब्रह्मैव सततं सर्वं ब्रह्मैव चेतनम् ।<br> 
सर्वान्तर्यामिरूपोऽहं सर्वसाक्षित्वलक्षणः ॥ ६६ ॥ <br> 
परमात्मा परं ज्योतिः परं धाम परा गतिः ।<br> 
सर्ववेदान्तसारोऽहं सर्वशास्त्रसुनिश्चितः ॥ ६७ ॥ <br> 
योगानन्दस्वरूपोऽहं मुख्यानन्दमहोदयः ।<br> 
सर्वज्ञानप्रकाशोऽस्मि मुख्यविज्ञानविग्रहः ॥ ६८ ॥ <br> 
तुर्यातुर्यप्रकाशोऽस्मि तुर्यातुर्यादिवर्जितः ।<br> 
चिदक्षरोऽहं सत्योऽहं वासुदवोऽजरोऽमरः ॥ ६९ ॥ <br> 
अहं ब्रह्म चिदाकाशं नित्यं ब्रह्म निरञ्जनम् ।<br> 
शुद्धं बुद्धं सदामुक्तमनामकमरूपकम् ॥ ७० ॥ <br> 
सच्चिदानन्दरूपोऽहमनुत्पन्नमिदं जगत् ।<br> 
सत्यासत्यं जगन्नास्ति सङ्कल्पकलनादिकम् ॥ ७१ ॥ <br> 
नित्यानन्दमयं ब्रह्म केवलं सर्वदा स्वयम् ।<br> 
अनन्तमव्ययं शान्तमेकरूपमनामयम् ॥ ७२ ॥ <br> <br>

<b>स्वातिरिक्तप्रपञ्चस्यासत्त्वम् - </b><br>
मत्तोऽन्यदस्ति चेन्मिथ्या यथा मरुमरीचिका ।<br> 
वन्ध्याकुमारवचने भीतिश्चेदस्ति किञ्चन ॥ ७३ ॥ <br> 
शशश्रृङ्गेण नागेन्द्रो मृतश्चेज्जगदस्ति तत् ।<br> 
मृगतृष्णाजलं पीत्वा तृप्तश्चेदस्त्विदं जगत् ॥ ७४ ॥ <br> 
नरश्रृङ्गेण नष्टश्चेत्कश्चिदस्त्विदमेव हि ।<br> 
गन्धर्वनगरे सत्ये जगद्‌भवति सर्वदा ॥ ७५ ॥ <br> 
गगने नीलिमासत्ये जगत्सत्यं भविष्यति ।<br> 
शुक्तिकारजतं सत्यं भूषणं चेज्जगद्‌भवेत् ॥ ७६ ॥ <br> 
रज्जुसर्पेण दष्टश्चेन्नरो भवतु संसृतिः ।<br> 
जातरूपेण बाणेन ज्वालाग्नौ नाशिते जगत् ॥ ७७ ॥ <br> 
विन्ध्याटव्यां पायसान्नमस्ति चेज्जगदुद्‌भवः ।<br> 
रम्भास्तम्भेन काष्ठेन पाकसिद्धौ जगद्‌भवेत् ॥ ७८ ॥ <br> 
सद्यः कुमारिकारूपैः पाके सिद्धे जगद्‌भवेत् ।<br> 
चित्रस्थदीपैस्तमसो नाशश्चेदस्त्विदं जगत् ॥ ७९ ॥ <br> 
मासात्पूर्वं मृतो मर्त्यो ह्यागतश्चेज्जगद्‌भवेत् ।<br> 
तक्रं क्षीरस्वरूपं चेत्क्वचिन्नित्यं जगद्‌भवेत् ॥ ८० ॥ <br> 
गोस्तनादुद्‌भवं क्षीरं पुनरारोपणे जगत् ।<br> 
भूरजोऽब्धौ समुत्पन्ने जगद्‌भवतु सर्वदा ॥ ८१ ॥ <br> 
कूर्मरोम्णा गजे बद्धे जगदस्तु मदोत्कटे ।<br> 
नालस्थतन्तुना मेरुश्चालितश्चेज्जगद्‌भवेत् ॥ ८२ ॥ <br> 
तरङ्गमालया सिन्धुर्बद्धश्चेदस्त्विदं जगत् ।<br> 
अग्नेरधश्चेज्ज्वलनं जगद्‌भवतु सर्वदा ॥ ८३ ॥ <br> 
ज्वालावह्निः शीतलश्चेदस्तिरूपमिदं जगत् ।<br> 
ज्वालाग्निमण्डले पद्मवृद्धिश्चेज्जगदस्त्विदम् ॥ ८४ ॥ <br> 
महच्छैलेन्द्रनीलं वा सम्भवेच्चेदिदं जगत् ।<br> 
मेरुरागत्य पद्माक्षे स्थितश्चेदस्त्विदं जगत् ॥ ८५ ॥ <br> 
निगिरेश्चेद्‌भृङ्गसूनुर्मेरुश्चलवदस्त्विदम् ।<br> 
मशकेन हते सिंहे जगत्सत्यं तदास्तु ते ॥ ८६ ॥ <br> 
अणुकोटरविस्तीर्णे त्रैलोक्यं चेज्जगद्‌भवेत् ।<br> 
तृणानलश्च नित्यश्चेत्क्षणिकं तज्जगद्‌भवेत् ॥ ८७ ॥ <br> 
स्वप्नदृष्टं च यद्वस्तु जागरे चेज्जगद्‌भवः ।<br> 
नदीवेगो निश्चलश्चेत्केनापीदं भवेज्जगत् ॥ ८८ ॥ <br> 
क्षुधितस्याग्निर्भोज्यश्चेन्निमिषं कल्पितं भवेत् ।<br> 
जात्यन्धै रत्नविषयः सुज्ञातश्चेज्जगत्सदा ॥ ८९ ॥ <br> 
नपुंसककुमारस्य स्त्रीसुखं चेद्‌भवज्जगत् ।<br> 
निर्मितः शशशृङ्गेण रथश्चेज्जगदस्ति तत् ॥ ९० ॥ <br> 
सद्योजाता तु या कन्या भोगयोग्या भवेज्जगत् ।<br> 
वन्ध्या गर्भाप्ततत्सौख्यं ज्ञाता चेदस्त्विदं जगत् ॥ ९१ ॥ <br> 
काको वा हंसवद्‌गच्छेज्जगद्‌भवतु निश्चलम् ।<br> 
महाखरो वा सिंहेन युध्यते चेज्जगत्स्थितिः ॥ ९२ ॥ <br> 
महाखरो गजगतिं गतश्चेज्जगदस्तु तत् ।<br> 
सम्पूर्णचन्द्रसूर्यश्चेज्जगद्‌भातु स्वयं जडम् ॥ ९३ ॥ <br> 
चन्द्रसूर्यादिकौ त्यक्त्वा राहुश्चेद्दृश्यते जगत् ।<br> 
भृष्टबीजसमुत्पन्नवृद्धिश्चेज्जगदस्तु सत् ॥ ९४ ॥ <br> 
दरिद्रो धनिकानां च सुखं भुङ्क्ते तदा जगत् ।<br> 
शुना वीर्येण सिंहस्तु जितो यदि जगत्तदा ॥ ९५ ॥ <br> 
ज्ञानिनो हृदयं मूढैर्ज्ञातं चेत्कल्पनं तदा ।<br> 
श्वानेन सागरे पीते निःशेषेण मनो भवेत् ॥ ९६ ॥ <br> 
शुद्धाकाशो मनुष्येषु पतितश्चेत्तदा जगत् ।<br> 
भूमौ वा पतितं व्योम व्योमपुष्पं सुगन्धकम् ॥ ९७ ॥ <br> 
शुद्धाकाशे वने जाते चलिते तु तदा जगत् । <br> 
केवले दर्पणे नास्ति प्रतिबिम्बं तदा जगत् ॥ ९८ ॥ <br> 
अजकुक्षौ जगन्नास्ति ह्यात्मकुक्षौ जगन्न हि ।<br> 
सर्वथा भेदकलनं द्वैताद्वैतं न विद्यते ॥ ९९ ॥ <br> 
मायाकार्यमिदं भेदमस्ति चेद्ब्रह्मभावनम् ।<br> 
देहोऽहमिति दुःखं चेद्ब्रह्माहमिति निश्चयः ॥ १०० ॥ <br> 
हृदयग्रन्थिरस्तित्वे च्हिद्यते ब्रह्मचक्रकम् ।<br> 
संशये समनुप्राप्ते ब्रह्मनिश्चयमाप्नुयात् ॥ १०१ ॥ <br> 
अनात्मरूपचोरश्चेदात्मरत्नस्य रक्षणम् ।<br> 
नित्यानन्दमयं ब्रह्म केवलं सर्वदा स्वयम् ॥ १०२ ॥ <br> <br>

<b>अहं ब्रह्मेति भावनाविधिः - </b><br>
एवमादिसुदृष्टान्तैः साधितं ब्रह्ममात्रकम् ।<br> 
ब्रह्मैव सर्वभवनं भुवनं नाम सन्त्यज ॥ १०३ ॥ <br> 
अहं ब्रह्मेति निश्चित्य अहंभावं परित्यज ।<br> 
सर्वमेव लयं याति सुप्तहस्तस्थपुष्पवत् ॥ १०४ ॥ <br> 
न देहो न च कर्माणि सर्वं ब्रह्मैव केवलम् ।<br> 
न भूतं न च कार्यं च न चावस्थाचतुष्टयम् ॥ १०५ ॥ <br> 
लक्षणात्रयविज्ञानं सर्वं ब्रह्मैव केवलम् ।<br> 
सर्वव्यापारमुत्सृज्य ह्यहं ब्रह्मेति भावय ॥ १०६ ॥ <br> 
अहं ब्रह्म न सन्देहो ह्यहं ब्रह्म चिदात्मकम् ।<br> 
सच्चिदानन्दमात्रोऽहमिति निश्चित्य तत्त्यज ॥ १०७ ॥ <br> <br>

<b>शास्रसंप्रदायविधिः - </b><br>
शाङ्करीयं महाशास्त्रं न देयं यस्य कस्यचित् ।<br> 
नास्तिकाय कृतघ्नाय दुर्वृत्ताय दुरात्मने ॥ १०८ ॥ <br> 
गुरुभक्तिविशुद्धान्तःकरणाय महात्मने ।<br> 
सम्यक्‌ परीक्ष्य दातव्यं मासं षण्मासवत्सरम् ॥ १०९ ॥ <br> 
सर्वोपनिषदभ्यासं दूरतस्त्यज्य सादरम् ।<br> 
तेजोबिन्दूपनिषदमभ्यसेत्सर्वदा मुदा ॥ ११० ॥ <br> 
सकृदभ्यासमात्रेण ब्रह्मैव भवति स्वयम् ।<br> 
ब्रह्मैव भवति स्वयमित्युपनिषत् ॥ १११ ॥<br> 
ॐ सह नाववतु ॥ सह नौ भुनक्तु ॥ <br> 
सह वीर्यं करवावहै ॥ <br> 
तेजस्विनावधीतमस्तु मा विद्विषावहै ॥ <br> 
इति तेजोबिन्दूपनिषत्समाप्ता ॥  </p><br> <br>

</td></tr>
</table>

</body>
</html>
