<html>
<head>
<meta http-equiv="content-type" content="text/html; charset=utf-8">
<title> सत्संगधारा - रामरहस्योपनिषत् - </title>
<link rel="stylesheet" type="text/css" href="../css/upa.css">
</head>
<!--#include virtual="/menu1.htm"-->

<body bgcolor="#ffeebb">
<table width="75%" border="0" align="center" bgcolor="#ffeebb">
<tr><td>
<p class="hdr1"> ॥ रामरहस्योपनिषत् ॥  <br></p>

<p class="shcn">
कैवल्यश्रीस्वरूपेण राजमानं महोऽव्ययम् । <br>
प्रतियोगिविनिर्मुक्तं श्रीरामपदमाश्रये ॥ <br><br>

ॐ भद्रं कर्णेभिः श्रुणुयाम देवाः । भद्रं पश्येमाक्षभिर्यजत्राः । <br>
स्थिरैरङ्गैस्तुष्टुवाँसस्तनूभिः । व्यशेम देवहितं यदायुः ॥ <br>
स्वस्ति न इन्द्रो वृद्धश्रवाः । स्वस्ति नः पूषा विश्ववेदाः । <br>
स्वस्ति नस्तार्क्ष्यो अरिष्टनेमिः । स्वस्ति नो बृहस्पतिर्दधातु ॥ <br>
ॐ शान्तिः शान्तिः शान्तिः ॥ </p><br><br>
 
<p class="hdr4">प्रथमोऽध्यायः </p><br><br>

<div class="sam">
रामस्य ब्रह्मतारकत्वम् -  <br><br>
 
ॐ रहस्यं रामतपतं वासुदेवं च मुद्गलम् । <br>
शाण्डिल्यं पैङ्गलं भिक्षुं महच्छारीरकं शिखाम् ॥ १ ॥ <br>
सनकाद्या योगिवर्या अन्ये च ऋषयस्तथा ।  <br>
प्रह्लादाद्या विष्णुभक्ता हनूमन्तमथाब्रुवन् ॥ २ ॥ <br>
वायुपुत्र महाबाहो किं तत्त्वं ब्रह्मवादिनाम् । <br>
पुराणेष्वष्टादशसु स्मृतिष्वष्टादशस्वपि ॥ ३ ॥ <br>
चतुर्वेदेषु शास्त्रेषु विद्यास्वाध्यात्मिकेऽपि च ।  <br>
सर्वेषु विद्यादानेषु विघ्नसूर्येशशक्तिषु । <br>
एतेषु मध्ये किं तत्त्वं कथय त्वं महाबल ॥ ४ ॥ <br>
हनूमान्होवाच - <br>
भो योगीन्द्राश्चैव ऋषयो विष्णुभक्तास्तथैव च । <br>
श्रुणुध्वं मामकीं वाचं भवबन्धविनाशिनीम् ॥ ५ ॥ <br>
एतेषु चैव सर्वेषु तत्त्वं च ब्रह्म तारकम् । <br>
राम एव परं ब्रह्म राम एव परं तपः ।  <br>
राम एव परं तत्त्वं श्रीरामो ब्रह्म तारकम् ॥ ६ ॥  <br>
वायुप्त्रेणोक्तास्ते योगीन्द्रा ऋषयो विष्णुभक्ता  <br>
हनूमन्तं पप्रच्छुः रामस्याङ्‌गानि नो ब्रूहीति ॥ ७ ॥  <br>
हनूमान्होवाच ।  वायुपुत्रं विघ्नेशं वाणीं दुर्गां क्षेत्रपालकं सूर्यं चन्द्रं नारायणं नारसिंहं  वायुदेवं वाराहं तत्सर्वान्त्समात्रान्सीतां लक्ष्मणं शत्रुघ्नं भरतं विभीषणं  सुग्रीवमङ्‌गदं जाम्बवन्तं प्रणवमेतानि रामस्याङ्‌गानि जानीथाः ।  तान्यङ्‌गानि विना रामो विघ्नकरो भवति ॥ ८ ॥  <br>
पुनर्वायुपुत्रेणोक्तास्ते हनूमन्तं पप्रच्छुः । आञ्जनेय महाबल विप्राणां गृहस्थानां प्रणवाधिकारः कथं स्यादिति ॥ ९ ॥  <br>
स होवाच श्रीराम एवोवाचेति । येषामेष  षडक्षराधिकारो वर्तते तेषां प्रणवाधिकारः स्यान्नान्येषाम् ।  केवलमकारोकारमकारार्धमात्रासहितं प्रणवमूह्य यो राममन्त्रं जपति तस्य शुभकरोऽहं स्याम् । तस्य  प्रणवस्थाकारस्योकारस्य मकरास्यार्धमात्रायाश्च  ऋषिश्छन्दो देवता तत्तद्वर्णावर्णावस्थानं  स्वरवेदाग्निगुणानुच्चार्यान्वहं प्रणवं मंत्राद्‌द्विगुणं  जप्त्वा पश्चाद्‌राममन्त्रं यो जपेत् स रामो भवतीति  रामेणोक्ताः तस्मात् रामाङ्‌गं प्रणवः कथित इति ॥ १० ॥  <br><br>
 
रामनामजपेन सर्वपापनिवृत्तिः -  <br><br>
 
विभीषण उवाच - सिंहासने समासीनं रामं पौलस्त्यसूदनम् । प्रणम्य दण्डवद्‌भूमौ पौलस्त्यो वाक्यमब्रवीत् ॥ ११ ॥ <br>
रघुनाथ महाबाहो केवलं कथितं त्वया ।  अङ्‌गानां सुलभं चैव कथनीयं च सौलभम् ॥ १२ ॥ <br>
श्रीराम उवाच । अथ पञ्च दण्डकानि पितृघ्नो  मातृघ्नो ब्रह्मघ्नो गुरुहननः कोटियतिघ्नोऽनेककृतपापो यो मम षण्णवतिकोटिनामानि जपति स तेभ्यः पापेभ्यः  प्रमुच्यते । स्वयमेव सच्चिदानन्दस्वरूपो भवेन्न किम् ॥ १३ ॥  <br>
पुनरुवाच विभीषणः । तत्राप्य शक्तोऽयं किं करोति ॥ १४ ॥  <br>
स होवाचेमम् । कैकसेय पुरश्चरणविधावशक्तो यो मम महोपनिषदं मम गीतां मन्नामसहस्रं मद्विश्वरूपं ममाष्टोत्तरशतं रामशताभिधानं  नारदोक्तस्तवराजं हनूमत्प्रोक्तं मन्त्रराजात्मकस्तवं सीतास्तवं च रामषडक्षरीत्यादिभिर्मन्त्रैर्यो मां नित्यं स्तौति मत्सदृशो भवेन्न किं भवेन्न किम् ॥ १५ ॥  <br>
इति प्रथमोऽध्यायः ॥ १॥  </div><br clear="left">

<p class="hdr4">॥ द्वितीयोऽध्यायः ॥  </p><br><br>

<div class="sam">
सनकाद्या मुनयो हनूमन्तं पप्रच्छुः । आञ्जनेय महाबल तारकब्रह्मणो रामचन्द्रस्य मन्त्रग्रामं नो ब्रूहीति ।  हनूमान् होवाच ।  वह्निस्थं शयनं विष्णोरर्धचन्द्रविभूषितम् । एकाक्षरो मनुः प्रोक्तो मन्त्रराजः सुरद्रुमः ॥ १ ॥ <br>
ब्रह्मा मुनिः स्याद्गायत्रं छन्दो रामस्य देवता ।  <br>
दीर्घार्धेन्दुयुजाङ्‌गानि कुर्याद्वह्न्यात्मनो मनोः ॥ २ ॥  <br>
बीजशक्त्यादि बीजेन इष्टार्थे विनियोजयेत् । <br>
सरयूतीरमन्दारवेदिकापञ्कजासने ॥ ३ ॥ <br>
श्यामं विरासनासीनं ज्ञानमुद्रोपशोभितम् । <br>
वामोरुन्यस्ततद्धस्तं सीतालक्ष्मणसंयुतम् ॥ ४ ॥ <br>
अवेक्षमाणमात्मानमात्मन्यमिततेजसम् । <br>
शुद्धस्फटिकसंकाशं केवलं मोक्षकाङ्‌क्षया ॥ ५ ॥ <br>
चिन्तयन्परमात्मानं भानुलक्षं जपेन्मनुम् । <br>
वह्निर्नारायणो नाड्यो जाठरः केवलोऽपि च ॥ ६ ॥ <br>
द्व्यक्षरो मन्त्रराजोऽयं सर्वाभीष्टप्रदस्ततः । <br>
एकाक्षरोक्तमृष्यादि स्यादाद्येन षडङ्‌गकम् ॥ ७ ॥ <br>
तारमायारमानङ्‌गवाक्स्वबीजैश्च षड्विधः , <br>
त्र्यक्षरो मन्त्रराजः स्यात्सर्वाभीष्टफलप्रदः ॥ ८ ॥ <br>
द्व्यक्षरश्चन्द्रभद्रान्तो द्विविधश्चतुरक्षरः । <br>
ऋष्यादि पूर्ववज्ज्ञेयमेतयोश्च विचक्षणैः ॥ ९ ॥ <br>
सप्रतिष्ठौ रमौ वायौ हृत्पञ्चार्णो मनुर्मतः । <br>
विश्वामित्रऋषिः प्रोक्तः पङ्‌क्तिश्छन्दोऽस्य देवता ॥ १० ॥ <br>
रामभद्रो बीजशक्तिः प्रथमार्णमिति क्रमात् । <br>
भ्रूमध्ये हृदि नाभ्यूर्वोः पादयोर्विन्यसेन्मनुम् ॥ ११ ॥ <br>
षडङ्‌गं पूर्ववद्‌विद्यान्मन्त्रार्णैर्मनुनास्त्रकम् । <br>
मध्ये वनं कल्पतरोर्मूले पुष्पलतासने ॥ १२ ॥ <br>
लक्ष्मणेन प्रगुणितमक्ष्णः कोणेन सायकम् । <br>
अवेक्षमाणं जानक्या कृतव्यजनमीश्वरम् ॥ १३ ॥ <br>
जटाभारलसच्छीर्षं श्यामं मुनिगणावृतम् । <br>
लक्ष्मणेन धृतच्छत्रमथवा पुष्पकोपरि ॥ १४ ॥ <br>
दशास्यमथनं शान्तं ससुग्रीवविभीषणम् । <br>
एवं लब्ध्वा जयार्थी तु वर्णलक्षं जपेन्मनुम् ॥ १५ ॥ <br>
स्वकामशक्तिवाग्लक्ष्मीस्तवाद्याः पञ्चवर्णकाः । <br>
षडक्षरः षड्विधः स्याच्चतुर्वर्गफलप्रदः ॥ १६ ॥ <br>
पञ्चाशन्मातृकामन्त्रवर्णप्रत्येकपूर्वकम् । <br>
लक्ष्मीवाङ्‌मन्मथादिश्च तारादिः स्यादनेकधा ॥ १७ ॥ <br>
श्रीमायामन्मथैकैकं बीजाद्यन्तर्गतो मनुः । <br>
चतुर्वर्णः स एव स्यात्षड्वर्णो वाञ्छितप्रदः ॥ १८ ॥ <br>
स्वाहान्तो हुंफडन्तो वा नत्यन्तो वा भवेदयम् । <br>
अष्टाविंशत्युत्तरशतभेदः षड्वर्ण ईरितः ॥ १९ ॥ <br>
ब्रह्मा संमोहनः शक्तिर्दक्षिणामूर्तिरेव च ।  <br>
अगस्त्यश्च शिवः प्रोक्ता मुनयोऽक्रमादिमे ॥ २० ॥ <br>
छन्दो गायत्रसंज्ञं च श्रीरामश्चैव देवता । <br>
अथवा कामबीजादेर्विश्वामित्रो मुनिर्मनोः ॥ २१ ॥ <br>
छन्दो देव्यादिगायत्री रामभद्रोऽस्य देवता । <br>
बीजशक्ती यथापूर्वं षड्वर्णान्विन्यसेत्क्रमात् ॥ २२ ॥ <br>
ब्रह्मरन्ध्रे भ्रुवोर्मध्ये हृन्नाभ्यूरुषु पादयोः । <br>
बीजैः षड्दीर्घयुक्तैर्वा मन्त्रार्णैवा षडङ्‌गकम् ॥ २३ ॥ <br>
कालाभोधरकान्तिकान्तमनिशं वीरासनाध्यासितं <br>
मुद्रां ज्ञानमयीं दधानमपरं हस्तांबुजं जानुनि । <br>
सीतां पार्श्वगतां सरोरुहकरां विद्युन्निभां राघवं <br>
पश्यन्तं मुकुटाङ्‌गदादिविविधाकल्पोज्ज्वलाङ्‌गं भजे ॥ २४ ॥ <br>
श्रीरामश्चन्द्रभद्रान्तो ङेन्तो नतियुतो द्विधा । <br>
सप्ताक्षरो मन्त्रराजः सर्वकामफलप्रदः ॥ २५ ॥ <br>
तारादिसहितः सोऽपि द्विविधोऽष्टाक्षरो मतः । <br>
तारं रामश्चतुर्थ्यंतः क्रोडास्त्रं वह्नितल्पगा ॥ २६ ॥ <br>
अष्टार्णोऽयं परो मन्त्रो ऋष्यादिः स्यात्षडर्णवत् । <br>
पुनरष्टाक्षरस्याथ राम एव ऋषिः स्मृतः ॥ २७ ॥ <br>
गायत्रं छन्द इत्यस्य देवता राम एव च ।  <br>
तारं श्रीबीजयुग्मं च बीजशक्त्यादयो मताः ॥ २८ ॥ <br>
षडङ्‌गं च ततः कुर्यान्मन्त्रार्णैरेव बुद्धिमान् । <br>
तारं श्रीबीजयुग्मं च रामाय नम उच्चरेत् ॥ २९ ॥ <br>
ग्लौंमों बीजं वदेन्मायां हृद्‌रामाय पुनश्च ताम् । <br>
शिवोमाराममन्त्रोऽयं वस्वर्णस्तु वसुप्रदः ॥ ३० ॥  <br>
ऋषिः सदाशिवः प्रोक्तो गायत्रं छन्द उच्यते । <br>
शिवोमारामचन्द्रोऽत्र देवता परिकीर्तितः ॥ ३१ ॥ <br>
दीर्घया माययाङ्‌गानि तारपञ्चार्णयुक्तया । <br>
रामं त्रिनेत्रं सोमार्धधारिणं शूलिनं परम् । <br>
भस्मोद्धूलितसर्वाङ्‌गं कपर्दिनमुपास्महे ॥ ३२ ॥ <br>
रामाभिरामां सौन्दर्यसीमां सोमावतंसिकाम् । <br>
पाशाङ्‌कुशधनुर्बाणधरां ध्यायेत्त्रिलोचनाम् ॥ ३३ ॥ <br>
ध्यायन्नेवं वर्णलक्षं जपतर्पणतत्परः । <br>
बिल्वपत्रैः फलैः पुष्पैस्तिलाज्यैः पङ्‌कजैर्हुनेत् ॥ ३४ ॥ <br>
स्वयमायान्ति निधयः सिद्धयश्च सुरेप्सिताः । <br>
पुनरष्टाक्षरस्याथ ब्रह्मगायत्र राघवाः ॥ ३५ ॥ <br>
ऋष्यादयस्तु विज्ञेयाः श्रीबीजं मम शक्तिकम् । <br>
तत्प्रीत्यै विनियोगश्च मन्त्रार्णैरङ्‌गकल्पना ॥ ३६ ॥ <br>
केयूराङ्‌गदकङ्‌कणैर्मणिगतैर्विद्योतमानं सदा <br>
रामं पार्वणचन्द्रकोटिसदृशच्छत्रेण वै राजितम् । <br>
हेमस्तम्भसहस्रषोडशयुते मध्ये महामण्डपे  <br>
देवेशं भरतादिभिः परिवृतं रामं भजे श्यामलम् ॥ ३७ ॥ <br>
किं मन्त्रैर्बहुभिर्विनश्वरफलैरायाससाध्यैर्वृथा <br>
किंचिल्लोभवितानमात्रविफलैः संसारदुःखावहैः । <br>
एकः सन्नपि सर्वमन्त्रफलदो लोभादिदोषोज्झितः  <br>
श्रीरामः शरणं ममेति सततं मन्त्रोऽयमष्टाक्षरः ॥ ३८ ॥ <br>
एवमष्टाक्षरः सम्यक् सप्तधा परिकीर्तितः । <br>
रामसप्ताक्षरो मन्त्र आद्यन्ते तारसंयुतः ॥ ३९ ॥ <br>
नवार्णो मन्त्रराजः स्याच्छेषं षड्वर्णवन्न्यसेत् । <br>
जानकीवल्लभं ङेन्तं वह्नेर्जायाहुमादिकम् ॥ ४० ॥ <br>
दशाक्षरोऽयं मन्त्रः स्यात्सर्वाभीष्टफलप्रदः । <br>
दशाक्षरस्य मन्त्रस्य वसिष्ठोऽस्य ऋषिर्विराट् ॥ ४१ ॥ <br>
छन्दोऽस्य देवता रामः सीतापाणिपरिग्रहः । <br>
आद्यो बीजं द्विठः शक्तिः कामेनाङ्‌गक्रिया मता ॥ ४२ ॥ <br>
शिरोललाटभ्रूमध्ये तालुकर्णेषु हृद्यपि । <br>
नाभ्यूरुजानुपादेषु दशार्णान्विन्यसेन्मनोः ॥ ४३ ॥ <br>
अयोध्यानगरे रत्नचित्रे सौवर्णमण्डपे । <br>
मन्दारपुष्पैराबद्धविताने तोरणाञ्चिते ॥ ४४ ॥ <br>
सिंहासने समासीनं पुष्पकोपरि राघवम् । <br>
रक्षोभिर्हरिभिर्देवैर्दिव्ययानगतैः शुभैः ॥ ४५ ॥ <br>
संस्तूयमानं मुनिभिः प्रह्वैश्च परिसेवितम् । <br>
सीतालङ्‌कृतवामाङ्‌गं लक्ष्मणेनोपसेवितम् ॥४६ ॥ <br>
श्यामं प्रसन्नवदनं सर्वाभरणभूषितम् । <br>
ध्यायन्नेवं जपेन्मन्त्रं वर्णलक्षमनन्यधीः ॥ ४७ ॥ <br>
रामं ङेन्तं धनुष्पाणयेऽन्तः स्याद्वह्निसुन्दरी । <br>
दशाक्षरोऽयं मन्त्रः स्यान्मुनिर्ब्रह्मा विराट् स्मृतः ॥ ४८ ॥ <br>
छन्दस्तु देवता प्रोक्तो रामो राक्षसमर्दनः । <br>
शेषं तु पूर्ववत्कुर्याच्चापबाणधरं स्मरेत् ॥ ४९ ॥ <br>
तारमायारमानङ्‌गवाक्स्वबीजैश्च षड्विधः । <br>
दशार्णो मन्त्रराजः स्याद्‌रुद्रवर्णात्मको मनुः ॥ ५० ॥ <br>
शेषं षडर्णवज्ज्ञेयं न्यासध्यानादिकं बुधैः । <br>
द्वादशाक्षरमन्त्रस्य श्रीराम ऋषिरुच्यते ॥ ५१ ॥ <br>
जगती छन्द इत्युक्तं श्रीरामो देवता मतः । <br>
प्रणवो बीजमित्युक्तः क्लीं शक्तिर्ह्रीं च कीलकम् ॥ ५२ ॥ <br>
मन्त्रेणाङ्‌गानि विन्यस्य शिष्टं पूर्ववदाचरेत् । <br>
तारं मायां समुच्चार्य भरताग्रज इत्यपि ॥ ५३ ॥ <br>
रामं क्लीं वह्निजायान्तं मन्त्रोयं द्वादशाक्षरः । <br>
ॐ हृद्भगवते रामचन्द्रभद्रौ च ङेयुतौ ॥ ५४ ॥ <br>
अर्कार्णो द्विविधोऽप्यस्य ऋषिध्यानादिपूर्ववत् । <br>
छन्दस्तु जगती चैव मन्त्रार्णैरङ्‌गकल्पना ॥ ५५ ॥ <br>
श्रीरामेति पदं चोक्त्वा जयराम ततः परम् । <br>
जयद्वयं वदेत्प्राज्ञो रामेति मनुराजकः ॥ ५६ ॥ <br>
त्रयोदशार्ण ऋष्यादि पूर्ववत्सर्वकामदः । <br>
पदद्वयद्विरावृत्तेरङ्‌गं ध्यानं दशार्णवत् ॥ ५७ ॥ <br>
तारादिसहितः सोऽपि स चतुर्दशवर्णकः । <br>
त्रयोदशार्णमुच्चार्य पश्चाद्‌रामेति योजयेत् ॥ ५८ ॥ <br>
स वै पञ्चदशार्णस्तु जपतां कल्पभूरुहः । <br>
नमश्च सीतापतये रामायेति हनद्वयम् ॥ ५९ ॥ <br>
ततस्तु कवचास्त्रान्तः षोडशाक्षर ईरितः । <br>
तस्यागस्त्यऋषिश्छन्दो बृहती देवता च सः ॥ ६० ॥ <br>
रां बीजं शक्तिरस्त्रं च कीलकं हुमितीरितम् । <br>
द्विपञ्चत्रिचतुर्वर्णैः सर्वैरङ्‌गं न्यसेत्क्रमात् ॥ ६१ ॥ <br>
तारादिसहितः सोऽपि मन्त्रः सप्तदशाक्षरः । <br>
तारं नमो भगवते रां ङेन्तं महा ततः ॥ ६२ ॥ <br>
पुरुषाय पदं पश्चाद्धृदन्तोऽष्टदशाक्षरः । <br>
विश्वामित्रो मुनिश्छन्दो गायत्रं देवता च सः ॥ ६३ ॥ <br>
कामादिसहितः सोऽपि मन्त्र एकोनविंशकः । <br>
तारं नामो भगवते रामायेति पदं वदेत् ॥ ६४ ॥ <br>
सर्वशब्दं समुच्चार्य सौभाग्यं देहि मे वदेत् । <br>
वह्निजायां तथोच्चार्य मन्त्रो विंशार्णको मतः ॥ ६५ ॥ <br>
तारं नमो भगवते रामाय सकलं वदेत् । <br>
आपन्निवारणायेति वह्निजायां ततो वदेत् ॥ ६६ ॥ <br>
एकविंशार्णको मन्त्रः सर्वाभीष्टफलप्रदः । <br>
तारं रमा स्वबीजं च ततो दाशरथाय च ॥ ६७ ॥ <br>
ततः सीतावल्लभाय सर्वाभीष्टपदं वदेत् । <br>
ततो दाय हृदन्तोऽयं मन्त्रो द्वाविंशदक्षरः ॥ ६८ ॥ <br>
तारं नमो भगवते वीररामाय संवदेत् । <br>
कल शत्रून् हन द्वन्द्वं वह्निजायां ततो वदेत् ॥ ६९ ॥ <br>
त्रयोविंशाक्षरोमन्त्रः सर्वशत्रुनिबर्हणः । <br>
विश्वामित्रो मुनिः प्रोक्तो गायत्रीछन्द उच्यते ॥ ७० ॥ <br>
देवता वीररामोऽसौ बीजाद्याः पूर्ववन्मताः । <br>
मूलमन्त्रविभागेन न्यासान्कृत्वा विचक्षणः ॥ ७१ ॥ <br>
शरं धनुषि सन्धाय तिष्ठन्तं रावणोन्मुखम् । <br>
वज्रपाणिं रथारूढं रामं ध्यात्वा जपेन्मनुम् ॥ ७२ ॥ <br>
तारं नमो भगवते श्रीरामाय पदं वदेत् । <br>
तारकब्रह्मणे चोक्त्वा मां तारय पदं वदेत् ॥ ७३ ॥ <br>
नमस्तारात्मको मन्त्रश्चतुर्विंशतिवर्णकः । <br>
बीजादिकं यथा पूर्वं सर्वं कुर्यात्षडर्णवत् ॥ ७४ ॥ <br>
कामस्तारो नतिश्चैव ततो भगवतेपदम् । <br>
रामचन्द्राय चोच्चार्य सकलेति पदं वदेत् ॥ ७५ ॥ <br>
जनवश्यकरायेति स्वाहा कामात्मको मनुः । <br>
सर्ववश्यकरो मन्त्रः पञ्चविंशतिवर्णकः ॥ ७६ ॥ <br>
आदौ तारेण संयुक्तो मन्त्रः षड्विंशदक्षरः । <br>
अन्तेऽपि तारसंयुक्तः सप्तविंशतिवर्णकः ॥ ७७ ॥ <br>
तारं नमो भगवते रक्षोघ्नविशदाय च । <br>
सर्वविघ्नान्त्समुच्चार्य निवारय पदद्वयम् ॥ ७८ ॥ <br>
स्वाहान्तो मन्त्रराजोऽयमष्टाविंशतिवर्णकः । <br>
अन्ते तारेण संयुक्त एकोनत्रिंशदक्षरः ॥ ७९ ॥ <br>
आदौ स्वबीजसंयुक्तस्त्रिंशद्वर्णात्मको मनुः । <br>
अन्तेऽपि तेन संयुक्त एकत्रिंशात्मकः स्मृतः ॥ ८० ॥ <br>
रामभद्र महेश्वास रघुवीर नृपोत्तम । <br>
भो दशास्यान्तकास्माकं श्रियं दापय देहि मे ॥ ८१ ॥ <br>
आनुष्टुभ ऋषी रामश्छन्दोऽनुष्टुप्स देवता ।  <br>
रां बीजमस्य यं शक्तिरिष्टार्थे विनियोजयेत् ॥ ८२ ॥ <br>
पादं हृदि च विन्यस्य पादं शिरसि विन्यसेत् । <br>
शिखायां पञ्चभिर्न्यस्य त्रिवर्णैः कवचं न्यसेत् ॥ ८३ ॥ <br>
नेत्रयोः पञ्चवर्णैश्च दापयेत्यस्त्रमुच्यते । <br>
चापबाणधरं श्यामं ससुग्रीवबिभीषणम् ॥ ८४ ॥ <br>
हत्वा रावणमायान्तं कृतत्रैलोक्यरक्षणम् । <br>
रामचन्द्रं हृदि ध्यात्वा दशलक्षं जपेन्मनुम् ॥ ८५ ॥ <br>
वदेद्दाशरथायेति विद्महेति पदं ततः । <br>
सीतापदं समुद्धृत्य वल्लभाय ततो वदेत् ॥ ८६ ॥ <br>
धीमहीति वदेत्तन्नो रामश्चापि प्रचोदयात्  <br>
तारादिरेषा गायत्री मुक्तिमेव प्रयच्छति ॥ ८७ ॥ <br>
मायादिरपि वैदुष्ट्यं रामादिश्च श्रियःपदम् । <br>
मदनेनापि संयुक्तः स मोहयति मेदिनीम् ॥ ८८ ॥ <br>
पञ्च त्रीणि षडर्णैश्च त्रीणि चत्वारि वर्णकैः । <br>
चत्वारि च चतुर्वर्णैरङ्‌गन्यासं प्रकल्पयेत् ॥ ८९ ॥ <br>
बीजध्यानादिकं सर्वं कुर्यात्षड्वर्णवत्क्रमात् । <br>
तारं नमो भगवते चतुर्थ्या रघुनन्दनम् ॥ ९० ॥ <br>
रक्षोघ्नविशदं तद्वन्मधुरेति वदेत्ततः । <br>
प्रसन्नवदनं ङेन्तं वदेदमिततेजसे ॥ ९१ ॥ <br>
बलरामौ चतुर्थ्यन्तौ विष्णुं ङेन्तं नतिस्ततः । <br>
प्रोक्तो मालामनुः सप्तचत्वारिंशद्भिरक्षरैः ॥ ९२ ॥ <br>
ऋषिश्छन्दो देवतादि ब्रह्मानुष्टुभराघवाः । <br>
सप्तर्तुसप्तदश षड्रुद्‌रसंख्यैः षडङ्‌गकम् ॥ ९३ ॥ <br>
ध्यानं दशाक्षरं प्रोक्तं लक्षमेकं जपेन्मनुम् । <br>
श्रियं सीतां चतुर्थ्यन्तां स्वाहान्तोऽयं षडक्षरः ॥ ९४ ॥ <br>
जनकोऽस्य ऋषिश्छन्दो गायत्री देवता मनोः । <br>
सीता भगवती प्रोक्ता श्रीं बीजं नतिशक्तिकम् ॥ ९५ ॥ <br>
कीलं सीता चतुर्थ्यन्तमिष्टार्थे विनियोजयेत् । <br>
दीर्घस्वरयुताद्येन षडङ्‌गानि प्रकल्पयेत् ॥ ९६ ॥ <br>
स्वर्णाभामम्बुजकरां रामालोकनतत्पराम् । <br>
ध्यायेत्षट्कोणमध्यस्थरामाङ्‌कोपरि शोभिताम् ॥ ९७ ॥ <br>
लकारं तु समुद्धृत्य लक्ष्मणाय नमोन्तकः । <br>
अगस्त्यऋषिरस्याथ गायत्रं छन्द उच्यते ॥ ९८ ॥ <br>
लक्ष्मणो देवता प्रोक्तो लं बीजं शक्तिरस्य हि । <br>
नमस्तु विनियोगो हि पुरुषार्थ चतुष्टये ॥ ९९ ॥ <br>
दीर्घभाजा स्वबीजेन षडङ्‌गानि प्रकल्पयेत् । <br>
द्विभुजं स्वर्णरुचिरतनुं पद्मनिभेक्षणम् ॥ १०० ॥ <br>
धनुर्बाणधरं देवं रामाराधनतत्परम् । <br>
भकारं तु समुद्धृत्य भरताय नमोन्तकः ॥ १०१ ॥ <br>
अगस्त्यऋषिरस्याथ शेषं पूर्ववदाचरेत् । <br>
भरतं श्यामलं शान्तं रामसेवापरायणम् ॥ १०२ ॥ <br>
धनुर्बाणधरं वीरं कैकेयीतनयं भजे । <br>
शं बीजं तु समुद्धृत्य शत्रुघ्नाय नमोन्तकः । <br>
ऋष्यादयो यथापूर्वं विनियोगोऽरिनिग्रहे ॥ १०३ ॥ <br>
द्विभुजं स्वर्णवर्णाभं रामसेवापरायणम् । <br>
लवणासुरहन्तारं सुमित्रातनयं भजे ॥ १०४ ॥ <br>
हृं हनुमांश्चतुर्थ्यन्तं हृदन्तो मन्त्रराजकः ।  <br>
रामचन्द्र ऋषिः प्रोक्तो योजयेत्पूर्ववत्क्रमात् ॥ १०५ ॥ <br>
द्विभुजं स्वर्णवर्णाभं रामसेवापरायणम् । <br>
मौञ्जीकौपीनसहितं मां ध्यायेद्‌रामसेवकम् ॥ इति ॥ १०६ ॥ <br>
इति रमरहस्योपनिषदि द्वितीयोऽध्यायः ॥ २ ॥  </div><br clear="left">

<p class="hdr4">तृतीयोऽध्याययः </p><br><br>

<div class="sam">
सनकाद्या मुनयो हनूमन्तं पप्रच्छुः । आञ्जनेय महाबल पूर्वोक्तमन्त्राणां  पूजापीठमनुब्रूहीति । हनुमान् होवाच ।  आदौ षट्कोणम् । तन्मध्ये रामबीजं सश्रीकम् । तदधोभागे द्वितीयान्तं साध्यम् । बीजोर्ध्वभागे षष्ठ्यन्तं साधकम् । पार्श्वे दृष्टिबीजे तत्परितो  जीवप्राणशक्तिवश्यबीजानि । तत्सर्वं सन्मुखोन्मुखाभ्यां प्रणवाभ्यां वेष्टनम् । अग्नीशासुरवायव्यपुरःपृष्ठेषु षट्कोणेषु दीर्घभाञ्जि । हृदयादिमन्त्राः क्रमेण ।  रां रीं रूं रैं रौं रः इति दीर्घभाजि तद्युक्तहृदयाद्यस्त्रान्तम् । षट्कोणपार्श्वे रमामायाबीजे । कोणाग्रे वाराहं हुमिति ।  तद्बीजान्तराले कामबीजम् । परितो वाग्भवम् । ततो वृत्तत्रयं साष्टपत्रम् । तेषु दलेषु स्वरानष्टवर्गान्प्रतिदलं मालामनुवर्णषट्कम् । अन्ते पञ्चाक्षरम् ।  तद्दलकपोलेष्वष्टवर्णान् । पुनरष्टदलपद्मम् । तेषु दलेषु नारायणाष्टाक्षरो मन्त्रः । तद्दलकपोलेषु  श्रीबीजम् । ततो वृत्तम् । ततो द्वादशदलम् । तेषु दलेषु  वासुदेवद्वादशाक्षरो मन्त्रः । तद्दलकपोलेष्वादिक्षान्तान् । ततो वृत्तम् । ततः षोडशदलम् । तेषु दलेषु हुं फट् नतिसहितरामद्वादशाक्षरम् । तद्दलकपोलेषु मायाबीजम् ।  सर्वत्र प्रतिकपोलं द्विरावृत्त्या ह्रं स्रं भ्रं ब्रं भ्रमं श्रुं  ज्रम् । ततो वृत्तम् । ततो द्वात्रिंशद्दलपद्मम् । तेषु दलेषु नृसिंहमन्त्रराजानुष्टुभमन्त्रः । तद्दलकपोलेश्वष्टव-स्वेकादशरुद्रद्वादशादित्यमन्त्राः प्रणवादिनमोन्ताश्चतुर्थ्यन्ताः क्रमेण । तद्बहिर्वषट्कारं परितः । ततो रेखात्रययुक्तं भूपुरम् । द्वादशदिक्षु राश्यादिभूषितम् । अष्टनागैरधिष्ठितम् । चतुर्दिक्षु नारसिंहबीजम् ।  विदिक्षु वाराहबीजम् । एतत्सर्वात्मकं यन्त्रं सर्वकामप्रदं मोक्षप्रदं च । एकाक्षरादिनवाक्षरान्तानामेतद्यन्तरं  भवति । तद्दशावरणात्मकं भवति । षट्कोणमध्ये  साङ्‌गं राघवं यजेत् । षट्कोणेष्वङ्‌गैः  प्रथमा वृतिः । अष्टदलमूले आत्माद्यावरणम् । तदग्रे वासुदेवाद्यावरणम् । द्वितीयाष्टदलमूले घृष्टाद्यावरणम् । तदग्रे हनूमदाद्यावरणम् । द्वादशदलेषु वसिष्ठाद्यावरणम् । षोडशदलेशु  नीलाद्यावरणम् । द्वात्रिंशद्दलेषु ध्रुवाद्यावरणम् । भूपुरान्तरिन्द्राद्यावरणम् । तद्बहिर्वज्राद्यावरणम् । एवमभ्यर्च्य मनुं जपेत् ॥  अथ दशाक्षरादिद्वात्रिंशदक्षरान्तानां मन्त्राणां पूजापीठमुच्यते । आदौ षट्कोणम् । तन्मध्ये स्वबीजम् । तन्मध्ये साध्यनामानि । एवं कामबीजवेष्टनम् । तं  शिष्टेन नवार्णेन वेष्टनम् । षट्कोणेषु  षडङ्‌गान्यग्नीशासुरवायव्यपूर्वपृष्ठेषु । तत्कपोलेषु श्रीमाये । कोणाग्रे क्रोधम् । ततो वृत्तम् ।  ततोऽष्टदलम् । तेषु दलेषु षट्संख्यया  मालामनुवर्णान् । तद्दलकपोलेषु षोडश स्वराः ।  ततो वृत्तम् । तत्परित आदिक्षान्तम् । तद्बहिर्भूपुरम्  साष्टशूलाग्रम् । दिक्षु विदिक्षु नारसिंहवाराहे ।  एतन्महायन्त्रम् । आधारशक्त्यादिवैष्णवपीठम् ।  अङ्‌गैः प्रथमा वृतिः । मध्ये रामम् । वामभागे सीताम् । तत्पुरतः शार्ङ्‌गं शरं च । अष्टदलमूले हनुमदादिद्वितीयावरणम् । घृष्ट्यादितृतीयावरणम् । इन्द्रादिभिश्चतुर्थी । वज्रादिभिः पञ्चमी । एतद्यन्त्राराधनपूर्वकं दशाक्षरादिमन्त्रं जपेत् ॥ इति रामरहस्योपनिषदि तृतीयोऽध्यायः ॥ ३ ॥  </div><br clear="left">
 
<p class="hdr4">चतुर्थोऽध्यायः </p><br><br>

<div class="sam">
सनकाद्या मुनयो हनूमन्तं पप्रच्छुः ।  <br>
श्रीराममन्त्राणां पुरश्चरणविधिमनुब्रूहीति । <br>
हनूमान्होवाच । <br>
नित्यं त्रिषवणस्नायी पयोमूलफलादिभुक् । <br>
अथवा पायसाहारो हविष्यान्नाद एव वा ॥ १ ॥ <br>
षड्सैश्च परित्यक्तः स्वाश्रमोक्तविधिं चरन् ।  <br>
वनितादिषु वाक्कर्ममनोभिर्निःस्पृहः शुचिः ॥ २ ॥ <br>
भूमिशायी ब्रह्मचारी निष्कामो गुरुभक्तिमान् । <br>
स्नानपूजाजपध्यानहोमतर्पणतत्परः ॥ ३ ॥ <br>
गुरूपदिष्टमार्गेण ध्यायन्‌राममनन्यधीः । <br>
सूर्येन्दुगुरुदीपादिगोब्राह्मणसमीपतः ॥ ४ ॥ <br>
श्रीरामसन्निधौ मौनी मन्त्रार्थमनुचिन्तयन् । <br>
व्याघ्रचर्मासने स्थित्वा स्वस्तिकाद्यासनक्रमात् ॥ ५ ॥ <br>
तुलसीपारिजातश्रीवृक्षमूलादिकस्थले । <br>
पद्माक्षतुलसीकाष्ठरुद्राक्षकृतमालया ॥ ६ ॥ <br>
मातृकामालया मन्त्री मनसैव मनुं जपेत् । <br>
अभ्यर्च्य वैष्णवे पीठे जपेद‍क्षरलक्षकम् ॥ ७ ॥ <br>
तर्पयेत्तद्‍दशांशेन पायसात्तद्‍दशांशतः । <br>
जुहुयाद्‌गोघृतेनैव भोजयेत्तद्‌दशांशतः ॥ ८ ॥ <br>
ततः पुष्पाञ्जलिं मूलमन्त्रेण विधिवच्चरेत् । <br>
ततः सिद्धमनुर्भूत्वा जीवन्मुक्तो भवेन्मुनिः ॥ ९ ॥ <br>
अणिमादिर्भजत्येनं यूनं वरवधूरिव । <br>
ऐहिकेषु च कार्येषु महापत्सु च सर्वदा ॥ १० ॥ <br>
नैव योज्यो राममन्त्रः केवलं मोक्षसाधकः । <br>
ऐहिके समनुप्राप्ते मां स्मरेद्‌रामसेवकम् ॥ ११ ॥ <br>
यो रामं संस्मरेन्नित्यं भक्त्या मनुपरायणः । <br>
तस्याहमिष्टसंसिद्ध्यै दीक्षितोऽस्मि मुनीश्वराः ॥ १२ ॥ <br>
वाञ्छितार्थं प्रदास्यामि भक्तानां राघवस्य तु । <br>
सर्वथा जागरूकोऽस्मि रामकार्यधुरन्धरः ॥ १३ ॥ <br>
इति रामरहस्योपनिषदि चतुर्थोऽध्यायः ॥ ४ ॥  </div><br clear="left">

<p class="hdr4">पञ्चमोऽध्यायः </p><br><br>

<div class="sam">
सनकाद्या मुनयो हनूमन्तं पप्रच्छुः ।  <br>
श्रीराममन्त्रार्थमनुब्रूहीति । हनूमान्होवाच । <br>
सर्वेषु राममन्त्रेषु मन्त्रराजः षडक्षरः । <br>
एकधाथ द्विधा त्रेधा चतुर्धा पञ्चधा तथा ॥ १ ॥ <br>
षट्सप्तधाष्टधा चैव बहुधायं व्यवस्थितः । <br>
षडक्षरस्य माहात्म्यं शिवो जानाति तत्त्वतः ॥ २ ॥ <br>
श्रीराममन्त्रराजस्य सम्यगर्थोऽयमुच्यते । <br>
नारायणाष्टाक्षरे च शिवपञ्चाक्षरे तथा । <br>
सार्थकार्णद्वयं रामो रमन्ते यत्र योगिनः । <br>
रकारो वह्निवचनः प्रकाशः पर्यवस्यति ॥ ३ ॥ <br>
सच्चिदानन्दरूपोऽस्य परमात्मार्थ उच्यते । <br>
व्यञ्जनं निष्कलं ब्रह्म प्राणो मायेति च स्वरः ॥ ४ ॥ <br>
व्यञ्जनैः स्वरसंयोगं विद्धि तत्प्राणयोजनम् । <br>
रेफो ज्योतिर्मये तस्मात्कृतमाकरयोजनम् ॥ ५ ॥ <br>
मकारोऽभ्युदयार्थत्वात्स मायेति च कीर्त्यते । <br>
सोऽयं बीजं स्वकं यस्मात्समायं ब्रह्म चोच्यते ॥ ६ ॥ <br>
सबिन्दुः सोऽपि पुरुषः शिवसूर्येन्दुरूपवान् । <br>
ज्योतिस्तस्य शिखा रूपं नादः सप्रकृतिर्मतः ॥ ७ ॥ <br>
प्रकृतिः पुरुषश्चोभौ समायाद्‌ब्रह्मणः स्मृतौ । <br>
बिन्दुनादात्मकं बीजं वह्निसोमकलात्मकम् ॥ ८ ॥ <br>
अग्नीषोमात्मकं रूपं रामबीजे प्रतिष्ठितम् । <br>
यथैव वटबीजस्थः प्राकृतश्च महाद्रुमः ॥ ९ ॥ <br>
तथैव रामबीजस्थं जगदेतच्चराचरम् । <br>
बीजोक्तमुभयार्थत्वं रामनामनि दृश्यते ॥ १० ॥ <br>
बीजं मायाविनिर्मुक्तं परं ब्रह्मेति कीर्त्यते । <br>
मुक्तिदं साधकानां च मकारो मुक्तिदो मतः ॥ ११ ॥ <br>
मारूपत्वादतो रामो भुक्तिमुक्तिफलप्रदः । <br>
आद्यो रा तत्पदार्थः स्यान्मकरस्त्वंपदार्थवान् ॥ १२ ॥ <br>
तयोः संयोजनमसीत्यर्थे तत्त्वविदो विदुः । <br>
नमस्त्वमर्थो विज्ञेयो रामस्तत्पदमुच्यते ॥ १३ ॥ <br>
असीत्यर्थे चतुर्थी स्यादेवं मन्त्रेषु योजयेत् । <br>
तत्त्वमस्यादिवाक्यं तु केवलं मुक्तिदं यतः ॥ १४ ॥ <br>
भुक्तिमुक्तिप्रदं चैतत्तस्मादप्यतिरिच्यते । <br>
मनुष्वेतेषु सर्वेषामधिकारोऽस्ति देहिनाम् ॥ १५ ॥ <br>
मुमुक्षूणां विरक्तानां तथा चाश्रमवासिनाम् । <br>
प्रणवत्वात्सदा ध्येयो यतीनां च विशेषतः । <br>
राममन्त्रार्थविज्ञानी जीवन्मुक्तो न संशयः ॥ १६ ॥ <br>
य इमामुपनिषदमधीते सोऽग्निपूतो भवति । <br>
स वायुपूतो भवति । सुरापानात्पूतो भवति । <br>
स्वर्णस्तेयात्पूतो भवति । ब्रह्महत्यायाः पूतो भवति । <br>
स राममन्त्राणां कृतपुरश्चरणो रामचन्द्रो भवति । <br>
तदेतदृचाभ्युक्तम् ।  <br>
सदा रामोऽहमस्मीति तत्त्वतः प्रवदन्ति ये । <br>
न ते संसारिणो नूनं राम एव न संशयः ॥  <br>
ॐ सत्यमित्युपनिषत् ॥ <br>
ॐ भद्रं कर्णेभिः श्रुणुयाम देवा भद्रं पश्येमाक्षभिर्यजत्राः । <br>
स्थिरैरङ्‌गैस्तुष्टुवाँसस्तनूभिर्व्यशेम देवहितं यदायुः ॥ <br>
ॐ शान्तिः शान्तिः शान्तिः ॥ <br>
इति श्रीरमरहस्योपनिषत्समाप्ता ॥ </div><br clear="left">

</td></tr></table>

</body>
</html>

<!-- **** - CHECKED - 26-04-2020 - **** -->

