<html>
<head>
<title> योगचूडामण्युपनिषद </title>
<meta http-equiv="content-type" content="text/html; charset=utf-8">
<link rel="stylesheet" type="text/css" href="../css/upa.css">
</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="intro-upa.htm">प्रस्तावना</a></li>
		<li><a href="intro-dasho.htm">दशोपनिषदे</a></li>
		<li><a href="intro-vaishnavo.htm">वैष्णव उपनिषदे</a></li>
		<li><a href="intro-shaiva.htm">शैव उपनिषदे</a></li>
		<li><a href="intro-shakta.htm">शाक्त उपनिषदे</a></li>
		<li><a href="intro-samanya.htm">सामान्य उपनिषदे</a></li>
		<li><a href="intro-sanyasa.htm">संन्यास उपनिषदे</a></li>
		<li><a href="intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="../brahmaV/intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#ffeebb">
<table width="75%" border="0" align="center" bgcolor="#ffeebb">

<tr><td>


<p class="hdr1"> ॥ योगचूडामण्युपनिषद ॥  </p><br>
<br><br>
<p class="sh">
मूलाधारादिषट्चक्रं सहस्रारोपरि स्थितम् । <br>
योगज्ञानैक फलकं रामचन्द्रपदं भजे ॥ <br>
ॐ आप्यायन्तु ममाङ्गानि वाक्प्राणश्चक्षुः  <br>
श्रोत्रमथो बलमिन्द्रियाणि च ॥ सर्वाणि सर्वं <br>
ब्रह्मोपनिषदं माहं ब्रह्म निराकुर्यां मा मा <br>
ब्रह्म निराकरोदनिराकरणमस्त्वनिराकरणं मेस्तु <br>
तदात्मनि निरते य उपनिषत्सु धर्मास्ते मयि सन्तु <br>
ते मयि सन्तु ॥ ॐ शान्तिः शान्तिः शान्तिः ॥ <br><br>

<b>योगाष्टकम् - </b><br>
ॐ योगचूडामणिं वक्ष्ये योगिनां हितकाम्यया । <br>
कैवल्यसिद्धिदं गूढं सेवितं योगवित्तमैः ॥ १ ॥ <br>
आसनं प्राणसंरोधः प्रत्याहारश्च धारणा । <br>
ध्यानं समाधिरेतानि योगाङ्गानि भवन्ति षट् ॥ २ ॥ <br>
एकं सिद्धासनं प्रोक्तं द्वितीयं कमलासनम् । <br><br>

<b>योगसिद्धये आवश्यकं देहतत्त्वज्ञानम् - </b><br>
षट्चक्रं षोडशाधारं त्रिलक्ष्यं व्योमपञ्चकम् ॥ ३ ॥ <br>
स्वदेहे यो न जानाति तस्य सिद्धिः कथं भवेत् । <br><br>

<b>मूलाधारादि चक्राणि - </b><br>
चतुर्दलं स्यादाधारं स्वाधिष्ठानं च षड्दलम् ॥ ४ ॥ <br>
नाभौ दशदलं पद्मं हृदये द्वादशारकम् । <br>
षोडशारं विशुद्धाख्यं भ्रूमध्ये द्विदलं तथा ॥ ५ ॥ <br>
सहस्रदलसङ्ख्यातं ब्रह्मरन्ध्रे महापथि । <br><br>

<b>योनिस्थाने परमज्योतिर्दर्शनम् - </b><br>
आधारं प्रथमं चक्रं स्वाधिष्ठानं द्वितीयकम् ॥ ६ ॥ <br>
योनिस्थानं द्वयोर्मध्ये कामरूपं निगद्यते । <br>
कामाख्यं तु गुदस्थाने पङ्कजं तु चतुर्दलम् ॥ ७ ॥ <br>
तन्मध्ये प्रोच्यते योनिः कामाख्या सिद्धवन्दिता । <br>
तस्य मध्ये महालिङ्गं पश्चिमाभिमुखं स्थितम् ॥ ८ ॥ <br>
नाभौ तु मणिवद्‌बिम्बं यो जानाति स योगवित् । <br>
तप्तचामीकराभासं तडिल्लेखेव विस्फुरत् ॥ ९ ॥ <br>
त्रिकोणं तत्पुरं वह्नेरधोमेढ्रात्प्रतिष्ठितम् । <br>
समाधौ परमं ज्योतिरनन्तं विश्वतोमुखम् ॥ १० ॥ <br>
तस्मिन्दृष्टे महायोगे यातायातो न विद्यते । <br><br>

<b>स्वाधिष्ठानादि चक्रलक्षणम् - </b><br>
स्वशब्देन भवेत्प्राणः स्वाधिष्ठानं तदाश्रयः ॥ ११ ॥ <br>
स्वाधिष्ठाश्रयादस्मान्मेढ्रमेवभिधीयते । <br>
तन्तुना मणिवत्प्रोतो योऽत्र कन्दः सुषुम्नया ॥ १२ ॥ <br>
तन्नाभिमण्डले चक्रं प्रोच्यते मणिपूरकम् । <br>
द्वादशारे महाचक्रे पुण्यपापविवर्जिते ॥ १३ ॥ <br>
तावज्जीवो भ्रमत्येवं यावत्तत्त्वं न विन्दति । <br><br>

<b>नाडीमहाचक्रम् - </b><br>
ऊर्ध्वं मेढ्रादधो नाभेः कन्दे योनिः खगाण्डवत् ॥ १४ ॥ <br>
तत्र नाड्यः समुत्पन्नाः सहस्राणां द्विसप्ततिः । <br>
तेषु नाडीसहस्रेषु द्विसप्ततिरुदाहृता ॥ १५ ॥ <br>
प्रधानाः प्राणवाहिन्यो भूयस्तासु दशस्मृताः । <br>
इडा च पिङ्गला चैव सुषुम्ना च तृतीयगा ॥ १६ ॥ <br>
गान्धारी हस्तिजिह्वा च पूषा चैव यशस्विनी । <br>
अलम्बुसा कुहूश्चैव शङ्खिनी दशमी स्मृता ॥ १७ ॥ <br>
एतन्नाडीमहाचक्रं ज्ञातव्यं योगिभिः सदा । <br><br>

<b>नाडीस्थानानि - </b><br>
इडा वामे स्थिता भागे दक्षिणे पिङ्गला स्थिता ॥ १८ ॥ <br>
सुषुम्ना मध्यदेशे तु गान्धारी वामचक्षुषि । <br>
दक्षिणे हस्तिजिह्वा च पूषा कर्णे तु दक्षिणे ॥ १९ ॥ <br>
यशस्विनी वामकर्णे चानने चाप्यलम्बुसा । <br>
कुहूश्च लिङ्गदेशे तु मूलस्थाने तु शङ्खिनी ॥ २० ॥ <br>
एवं द्वारं समाश्रित्य तिष्ठन्ते नाडयः क्रमात् । <br><br>

<b>नाडीसञ्चारिवायवः तद्व्यापाराश्च - </b><br>
इडापिङ्गलासौषुम्नाः प्राणमार्गे च संस्थिताः ॥ २१ ॥ <br>
सततं प्राणवाहिन्यः सोमसूर्याग्निदेवताः । <br>
प्राणापानसमानाख्या व्यानोदानौ च वायवः ॥ २२ ॥ <br>
नागः कूर्मोऽथ कृकरो देवदत्तो धनञ्जयः । <br>
हृदि प्राणः स्थितो नित्यमपानो गुदमण्डले ॥ २३ ॥ <br>
समानो नाभिदेशे तु उदानः कण्ठमध्यगः । <br>
व्यानः सर्वशरीरे तु प्रधानाः पञ्चवायवः ॥ २४ ॥ <br>
उद्‍गारे नाग आख्यातः कूर्म उन्मीलने तथा । <br>
कृकरः क्षुत्करो ज्ञेयो देवदत्तो विजृम्भणे ॥ २५ ॥ <br>
न जहाति मृतं वापि सर्वव्यापी धनञ्जयः । <br>
एते नाडीषु सर्वासु भ्रमन्ते जीवजन्तवः ॥ २६ ॥ <br><br>

<b>प्राणचलनाचलनाभ्यां जीवनचलनाचलने - </b><br>
आक्षिप्तो भुजदण्डेन यथा चलति कन्दुकः । <br>
प्राणापानसमाक्षिप्तस्तथा जीवो न तिष्ठति ॥ २७ ॥ <br>
प्राणापानवशो जीवो ह्यधश्चोर्ध्वं च धावति । <br>
वामदक्षिणमार्गाभ्यां चञ्चलत्वान्न दृश्यते ॥ २८ ॥ <br>
रज्जुबद्धो यथा श्येनो गतोऽप्याकृष्यते पुनः । <br>
गुणबद्धस्तथा जीवः प्राणापानेन कर्षति ॥ २९ ॥ <br>
प्राणापानवशो जीवो ह्यधश्चोर्ध्वं च गच्छति । <br>
अपानः कर्षति प्राणं प्राणोऽपानेन च कर्षति ॥ ३० ॥ <br>
ऊर्ध्वाधःसंस्थितावेतौ यो जानाति स योगवित् । <br><br>

<b>अजपागायत्र्या अनुसन्धानम् - </b><br>
हकारेण बहिर्याति सकारेण विशेत्पुनः ॥ ३१ ॥ <br>
हंसहंसेत्यमुं मंत्रं जीवो जपति सर्वदा । <br>
षट्शतानि दिवारात्रौ सहस्राण्येकविंशतिः ॥ ३२ ॥ <br>
एतत्सङ्ख्यान्वितं मन्त्रं जीवो जपति सर्वदा । <br>
अजपानाम गायत्री योगिनां मोक्षदा सदा ॥ ३३ ॥ <br>
अस्याः सङ्कल्पमात्रेण सर्वपापैः प्रमुच्यते । <br>
अनया सदृशी विद्या अनया सदृशो जपः ॥ ३४ ॥ <br>
अनया सदृशं ज्ञानं न भूतं न भविष्यति । <br>
कुण्डलिन्यां समुद्‍भूता गायत्री प्राणधारिणी ॥३५ ॥ <br>
प्राणविद्या महाविद्या यस्तां वेत्ति स वेदवित् । <br><br>

<b>कुण्डलिन्या मोक्षद्वारभेदनम् - </b><br>
कन्दोर्ध्वे कुण्डलीशक्तिरष्टधा कुण्डलाकृतिः ॥ ३६ ॥ <br>
ब्रह्मद्वारमुखं नित्यं मुखेनाच्छाद्य तिष्ठति । <br>
येन द्वारेण गन्तव्यं ब्रह्मद्वारमनामयम् ॥ ३७ ॥ <br>
मुखेनाच्छाद्य तद्द्वारं प्रसुप्ता परमेश्वरी । <br>
प्रबुद्धा वह्नियोगेन मनसा मरुता सह ॥ ३८ ॥ <br>
सूचिवद्‍गात्रमादाय व्रजत्यूर्ध्वं सुषुम्नया । <br>
उद्‍घाटयेत्कवाटं तु यथा कुञ्चिकया गृहम् । <br>
कुण्डलिन्यां तथा योगी मोक्षद्वारं प्रभेदयेत् ॥ ३९ ॥ <br>
कृत्वा संपुटितौ करौ दृढतरं बध्वा तु पद्मासनं <br>
&nbsp;&nbsp;&nbsp;&nbsp;  गाढं वक्षसि संनिधाय चुबुकं ध्यानं च तच्चेष्टितम् । <br>
वारंवारमपानमूर्ध्वमनिलं प्रोच्छारयेत्पूरितं <br>
&nbsp;&nbsp;&nbsp;&nbsp;   मुञ्चन्प्राणमुपैति बोधमतुलं शक्तिप्रभावान्नरः ॥ ४० ॥  <br>
अङ्गानां मर्दनं कृत्वा श्रमसंजातवारिणा । <br>
कट्वम्ललवणत्यागी क्षीरभोजनमाचरेत् ॥४१ ॥ <br>
ब्रह्मचारी मिताहारी योगी योगपरायणः । <br>
अब्दादूर्ध्वं भवेत्सिद्धो नात्र कार्या विचारणा ॥ ४२ ॥ <br>
सुस्निग्धमधुराहारश्चतुर्थांशवशेषितः । <br>
भुञ्जते शिवसंप्रीत्या मिताहारी स उच्यते ॥ ४३ ॥ <br>
कन्दोर्ध्वे कुण्डलीशक्तिरष्टधा कुण्डलीकृतिः । <br>
बन्धनाय च मूढानां योगिनां मोक्षदा सदा ॥ ४४ ॥ <br><br>

<b>बन्धत्रयम् - </b><br>
महामुद्रा नभोमुद्रा ओड्याणं च जलन्धरम् । <br>
मूलबन्धं च यो वेत्ति स योगी मुक्तिभाजनम् ॥ ४५ ॥ <br>
पार्ष्णिघातेन संपीड्य योनिमाकुञ्चयेद्दृढम् । <br>
अपानमूर्ध्वमाकृष्य मूलबन्धो विधीयते ॥ ४६ ॥ <br>
अपानप्राणयोरैक्यं क्षयान्मूत्रपुरीषयोः । <br>
युवा भवति वृद्धोऽपि सततं मूलबन्धनात् ॥ ४७ ॥ <br>
ओड्याणं कुरुते यस्मादविश्रान्तं महाखगः । <br>
ओड्डियाणं तदेव स्यान्मृत्युमातङ्गकेसरी ॥ ४८ ॥ <br>
उदरात्पश्चिमं ताणमधो नाभेर्निगद्यते । <br>
ओड्याणमुदरे बन्धस्तत्र बन्धो विधीयते ॥ ४९ ॥ <br>
बध्नाति हि शिरोजातमधोगामि नभोजलम् । <br>
ततो जालन्धरो बन्धः कण्ठदुःखौघनाशनः ॥ ५० ॥ <br>
जालन्धरे कृते बन्धे कण्ठदुःखौघनाशने । <br>
न पीयूषं पतत्यग्नौ न च वायुः प्रधावति ॥ ५१ ॥ <br><br>

<b>खेचरीमुद्रा - </b><br>
कपालकुहरे जिह्वा प्रविष्टा विपरीतगा । <br>
भ्रुवोरन्तर्गता दृष्टिर्मुद्रा भवति खेचरी ॥ ५२ ॥ <br>
न रोगो मरणं तस्य न निद्रा न क्षुधा तृषा । <br>
न च मूर्च्छा भवेत्तस्य यो मुद्रां वेत्ति खेचरीम् ॥ ५३ ॥ <br>
पीड्यते न च रोगेण लिख्यते न स कर्मभिः । <br>
बाध्यते न च केनापि यो मुद्रां वेत्ति खेचरीम् ॥ ५४ ॥ <br>
चित्तं चरति खे यस्माज्जिह्वा चरति खे यतः । <br>
तेनेयं खेचरी मुद्रा सर्वसिद्धनमस्कृता ॥५५ ॥ <br>
बिन्दुमूलशरीरणि शिरास्तत्र प्रतिष्ठिताः । <br>
भावयन्ती शरीराणि आपादतलमस्तकम् ॥ ५६ ॥ <br>
खेचर्या मुद्रितं येन विवरं लम्बिकोर्ध्वतः । <br>
न तस्य क्षीयते बिन्दुः कामिन्यालिङ्‌गितस्य च ॥ ५७ ॥ <br>
यावद्‍बिन्दुः स्थितो देहे तावन्मृत्युभयं कुतः । <br>
यावद्‍बद्धा नभोमुद्रा तावद्‌बिन्दुर्न गच्छति ॥ ५८ ॥ <br><br>

<b>वज्रोळ्यादियोगिलक्षणम् - </b><br>
ज्वलितोऽपि यथा बिन्दुः संप्राप्तश्च हुताशनम् । <br>
व्रजत्यूर्ध्वं गतः शक्त्या निरुद्धो योनिमुद्रया ॥ ५९ ॥ <br>
न पुनर्द्विविधो बिन्दुः पाण्डरो लोहितस्तथा । <br>
पाण्डरं शुक्लमित्याहुर्लोहिताख्यं महारजः ॥ ६० ॥ <br>
सिन्दूरव्रातसङ्काशं रविस्थानस्थितं रजः । <br>
शशिस्थानस्थितं शुक्लं तयोरैक्यं सुदुर्लभम् ॥ ६१ ॥ <br>
बिन्दुर्ब्रह्मा रजः शक्तिर्बिन्दुरिन्दू रजो रविः । <br>
उभयोः सङ्गमादेव प्राप्यते परमं पदम् ॥ ६२ ॥ <br>
वायुना शक्तिचालेन प्रेरितं च यथा रजः । <br>
याति बिन्दुः सदैकत्वं भवेद्दिव्यवपुस्तदा ॥ ६३ ॥ <br>
शुक्लं चन्द्रेण संयुक्तं रजः सूर्येणसमन्वितम् । <br>
तयोः समरसैकत्वं यो जानाति स योगवित् ॥ ६४ ॥ <br><br>

<b>महामुद्रा - </b><br>
शोधनं नाडिजालस्य चालनं चन्द्रसूर्ययोः । <br>
रसानां शोषणं चैव महामुद्राभिधीयते ॥ ६५ ॥ <br>
वक्षोन्यस्तहनुः प्रपीड्य सुचिरं योनिं च वामाङ्‌गिणा <br>
&nbsp;&nbsp;&nbsp;&nbsp;  हस्ताभ्यामनुधारयन्प्रसरितं पादं तथा दक्षिणम् । <br>
आपूर्य श्वसनेन कुक्षियुगलं बध्वा शनै रेचये- <br>
&nbsp;&nbsp;&nbsp;&nbsp;   देतद्‌व्याधिविनाशिनी सुमहती मुद्रा नृणां कथ्यते ॥ ६६ ॥ <br>
चन्द्रांशेन समभ्यस्य सूर्यांशेनाभ्यसेत्पुनः । <br>
या तुल्या तु भवेत्सङ्ख्या ततो मुद्रां विसर्जयेत् ॥ ६७ ॥ <br>
नहि पथ्यमपथ्यं वा रसाः सर्वेऽपि नीरसाः । <br>
अतिभुक्तं विषं घोरं पीयूषमिव जीर्यते ॥ ६८ ॥ <br>
क्षयकुष्ठगुदावर्तगुल्माजीर्णपुरोगमाः । <br>
तस्य रोगाः क्षयं यान्ति महामुद्रां तु योऽभ्यसेत् ॥ ६९ ॥ <br>
कथितेयं महामुद्रा महासिद्धिकरी नृणाम् । <br>
गोपनीया प्रयत्‍नेन न देया यस्य कस्यचित् ॥ ७० ॥ <br><br>

<b>प्रणवजपः - </b><br>
पद्मासनं समारुह्य समकायशिरोधरः । <br>
नासाग्रदृष्टिरेकान्ते जपेदोङ्कारमव्ययम् ॥ ७१ ॥ <br><br>

प्रणवार्थरूपं ब्रह्म - <br>
ॐ नित्यं शुद्धं बुद्धं निर्विकल्पं निरञ्जनं  निराख्यातमनादिनिधनमेकं तुरीयं यद्‍भूतं भवद्‍भविष्यत् परिवर्तमानं सर्वदाऽनवच्छिन्नं परं ब्रह्म । तस्माज्जाता परा शक्तिः स्वयं ज्योतिरात्मिका । आत्मन आकाशः संभूतः । आकाशाद्वायुः । वायोरग्निः । अग्नेरापः । अद्‍भ्यः पृथिवी । तेषां पञ्चभूतानां पतयः पञ्च सदाशिवेश्वररुद्रविष्णुब्रह्माणश्चेति । तेषां ब्रह्मविष्णुरुद्राश्चोत्पत्तिस्थितिलयकर्तारः । राजसो ब्रह्मा सात्विको विष्णुस्तामसो रुद्र इति । एते त्रयो गुणयुक्ताः । ब्रह्मा देवानां प्रथमः संबभूव । धाता च सृष्टौ विष्णुश्च स्थितौ रुद्रश्च नाशे भोगाय चेन्द्रः प्रथमजा बभूवुः । एतेषां ब्रह्मणो लोका देवतिर्यङनरस्थावराश्च जायन्ते । तेषां मनुष्यादीनां  पञ्चभूतसमवायः शरीरम् । ज्ञानकर्मेन्द्रियैर्ज्ञानविषयैः प्राणादिपञ्चवायुमनोबुद्धिचित्ताहङ्कारैः स्थूलकल्पितैः सोऽपि स्थूलप्रकृतिरित्युच्यते । ज्ञानकर्मेन्द्रियैर्ज्ञानविषयैः प्राणादिपञ्चवायुमनोबुद्धिभिश्च  सूक्ष्मस्थोऽपि लिङ्गमेवेत्युच्यते । गुणत्रययुक्तं कारणम् । सर्वेषामेवं त्रीणि शरीराणि वर्तन्ते । जाग्रत्स्वप्नसुषुप्तितुरीयाश्चेत्यवस्थाश्चतस्रः तासामवस्थानां अधिपतयश्चत्वारः पुरुषा विश्वतैजसप्राज्ञात्मानश्चेति ॥ <br>
विश्वो हि स्थूलभुङ्‌नित्यं तैजसः प्रविविक्तभुक् । <br>
आनन्दभुक्तया प्राज्ञः सर्वसाक्षीत्यतः परः ॥ ७२ ॥ <br>
प्रणवः सर्वदा तिष्ठेत्सर्वजीवेषु भोगतः । <br>
अभिरामस्तु सर्वासु ह्यवस्थासु ह्यधोमुखः ॥ ७३ ॥ <br><br>

<b>प्रणववयवानां प्रत्येकमर्थः - </b><br>
अकार उकारो मकारश्चेति वेदास्त्रयो लोकास्त्रयो  गुणास्त्रीण्यक्षराणि त्रयः स्वरा एवं प्रणवः प्रकाशते । <br>
अकारो जाग्रति नेत्रे वर्तते सर्वजन्तुषु । <br>
उकारः कण्ठतः स्वप्ने मकारो हृदि सुप्तितः ॥ ७४ ॥ <br>
विराड्‌विश्वः स्थूलश्चाकारः । हिरण्यगर्भस्तैजसः सूक्ष्मश्च उकारः । <br>
कारणाव्याकृतप्राज्ञश्च मकारः । <br>
अकारो राजसो रक्तो ब्रह्म चेतन उच्यते । <br>
उकारः सात्त्विकः शुक्लो विष्णुरित्यभिधीयते ॥ ७५ ॥ <br>
मकारस्तामसः कृष्णो रुद्रश्चेति तथोच्यते । <br>
प्रणवात्प्रभवो ब्रह्मा प्रणवात्प्रभवो हरिः ॥ ७६ ॥ <br>
प्रणवात्प्रभवो रुद्रः प्रणवो हि परो भवेत् । <br>
अकारे लीयते ब्रह्मा ह्युकारे लीयते हरिः ॥ ७७ ॥ <br>
मकारे लीयते रुद्रः प्रणवो हि प्रकाशते । <br><br>

<b>तुरीयोङ्काराग्रविद्योतब्रह्म - </b><br>
ज्ञानिनामूर्ध्वगो भूयादज्ञाने स्यादधोमुखः ॥ ७८ ॥ <br>
एवं वै प्रणवस्तिष्ठेद्यस्तं वेद स वेदवित् । <br>
अनाहतस्वरूपेण ज्ञानिनामूर्ध्वगो भवेत् ॥ ७९ ॥ <br>
तैलधारामिवाच्छिन्नं दीर्घघण्टानिनादवत् । <br>
प्रणवस्य ध्वनिस्तद्वत्तदग्रं ब्रह्म चोच्यते ॥ ८० ॥ <br>
ज्योतिर्मयं तदग्रं स्यादवाच्यं बुद्धिसूक्ष्मतः । <br>
ददृशुर्ये महात्मानो यस्तं वेद स वेदवित् ॥ ८१ ॥ <br><br>

<b>प्रणवार्थतुरीयहंसः - </b><br>
जाग्रन्नेत्रद्वयोर्मध्ये हंस एव प्रकाशते । <br>
सकारः खेचरी प्रोक्तस्त्वंपदं चेति निश्चितम् ॥ ८२ ॥ <br>
हकारः परमेशः स्यात्तत्पदं चेति निश्चितम् । <br>
सकारो ध्यायते जन्तुर्हकारो हि भवेद् ध्रुवम् ॥ ८३ ॥ <br>
इन्द्रियैर्बध्यते जीव आत्मा चैव न बध्यते । <br>
ममत्वेन भवेज्जीवो निर्ममत्वेन केवलः ॥ ८४ ॥ <br><br>

<b>केवलात्मप्रकाशकप्रणवजपः - </b><br>
भूर्भुवः स्वरिमे लोकाः सोमसूर्याग्निदेवताः । <br>
यस्य मात्रासु तिष्ठन्ति तत्परं ज्योतिरोमिति ॥ ८५ ॥ <br>
क्रिया इच्छा तथा ज्ञानं ब्राह्मी रौद्री च वैष्णवी । <br>
त्रिधा मात्रास्थितिर्यत्र तत्परं ज्योतिरोमिति ॥ ८६ ॥ <br>
वचसा तज्जपेन्नित्यं वपुषा तत्समभ्यसेत् । <br>
मनसा तज्जपेन्नित्यं तत्परं ज्योतिरोमिति ॥ ८७ ॥ <br>
शुचिर्वाऽप्यशुचिर्वाऽपि यो जपेत्प्रणवं सदा । <br>
न स लिप्यति पापेन पद्मपत्रमिवाम्भसा ॥ ८८ ॥ <br><br>

<b>प्रणवानुष्ठायिनोऽपि प्राणजय आवश्यकः - </b><br>
चले वाते चलो बिन्दुर्निश्चले निश्चलो भवेत् । <br>
योगी स्थाणुत्वमाप्नोति ततो वायुं निरुन्धयेत् ॥ ८९ ॥ <br>
यावद्वायुः स्थितो देहे तावज्जीवो न मुञ्चति । <br>
मरणं तस्य निष्क्रान्तिस्ततो वायुं निरुन्धयेत् ॥ ९० ॥ <br>
यावद्वायुः स्थितो देहे तावज्जीवो न मुञ्चति । <br>
यावद्दृष्टिर्भ्रुवोर्मध्ये तावत्कालं भयं कुतः ॥ ९१ ॥ <br>
अल्पकालभयाद्‍ब्रह्मन्प्राणायामपरो भवेत् । <br>
योगिनो मुनश्चैव ततः प्राणान्निरोधयेत् ॥ ९२ ॥ <br><br>

<b>नाडीशुद्धितः प्राणायामसिद्धिः - </b><br>
षड्‌विंशदङ्गुलिर्हंसः प्रयाणं कुरुते बहिः । <br>
वामदक्षिणमार्गेण प्राणायामो विधीयते ॥ ९३ ॥ <br>
शुद्धिमेति यदा सर्वं नाडीचक्रं मलाकुलम् । <br>
तदैव जायते योगी प्राणसंग्रहणक्षमः ॥ ९४ ॥ <br><br>

<b>प्राणायामलक्षणम् - </b><br>
बद्धपद्मासनो योगी प्राणं चन्द्रेण पूरयेत् । <br>
धारयेद्वा यथाशक्त्या भूयः सूर्येण रेचयेत् ॥ ९५ ॥ <br>
अमृतोदधिसंकाशं गोक्षीरधवलोपमम् । <br>
ध्यात्वा चन्द्रमसं बिम्बं प्राणायामे सुखी भवेत् ॥ ९६ ॥ <br>
स्फुरत्प्रज्वलसंज्वालापूज्यमादित्यमण्डलम् । <br>
ध्यात्वा हृदि स्थितं योगी प्राणायामे सुखी भवेत् ॥ ९७ ॥ <br><br>

<b>नाडीशोधनम् - </b><br>
प्राणं चेदिडया पिबेन्नियमितं भूयोऽन्यथा रेचयेत्  <br>
&nbsp;&nbsp;&nbsp;&nbsp;   पीत्वा पिङ्गलया समीरणमथो बद्ध्वा त्यजेद्वामया । <br>
सूर्याचन्द्रमसोरनेन विधिना बिन्दुद्वयं ध्यायतः  <br>
&nbsp;&nbsp;&nbsp;&nbsp;   शुद्धा नाडिगणा भवन्ति यमिनो मासद्वयादूर्ध्वतः ॥ ९८ ॥ <br>
यथेष्टधारणं वायोरनलस्य प्रदीपनम् । <br>
नादाभिव्यक्तिरारोग्यं जायते नाडिशोधनात् ॥ ९९ ॥ <br><br>

<b>मात्रानियमपूर्वक प्राणायामः - </b><br>
प्राणो देहस्थितो यावदपानं तु निरुन्धयेत् । <br>
एकश्वासमयी मात्रा ऊर्ध्वाधो गगने स्थितिः ॥ १०० ॥ <br>
रेचकः पूरकश्चैव कुम्भकः प्रणवात्मकः । <br>
प्राणायामो भवेदेवं मात्राद्वादशसंयुतः ॥ १०१ ॥ <br>
मात्राद्वादशसंयुक्तौ दिवाकरनिशाकरौ । <br>
दोषजालमबध्नन्तौ ज्ञातव्यौ योगिभिः सदा ॥ १०२ ॥ <br>
पूरकं द्वादशं कुर्यात्कुम्भकं षोडशं भवेत् । <br>
रेचकं दश चोङ्कारः प्राणायामः स उच्यते ॥ १०३ ॥ <br>
अधमे द्वादशमात्रा मध्यमे द्विगुणा मता । <br>
उत्तमे त्रिगुणा प्रोक्ता प्राणायामस्य निर्णयः ॥ १०४ ॥ <br>
अधमे स्वेदजननं कम्पो भवति मध्यमे । <br>
उत्तमे स्थानमाप्नोति ततो वायुं निरुन्धयेत् ॥ १०५ ॥ <br>
बद्धपद्मासनो योगी नमस्कृत्य गुरुं शिवम् । <br>
नासाग्रदृष्टिरेकाकी प्राणायामं समभ्यसेत् ॥ १०६ ॥ <br>
द्वाराणां नव संनिरुध्य मरुतं बध्वा दृढां धारणां <br>
&nbsp;&nbsp;&nbsp;&nbsp;   नीत्वा कालमपानवह्निसहितं शक्त्या समं चालितम् । <br>
आत्मध्यानयुतस्त्वनेन विधिना विन्यस्य मूर्ध्नि स्थिरं <br>
&nbsp;&nbsp;&nbsp;&nbsp;   यावत्तिष्ठति तावदेव महतां सङ्गो न संस्तूयते ॥ १०७ ॥ <br>
प्राणायामो भवेदेवं पातकेन्धनपावकः । <br>
भवोदधिमहासेतुः प्रोच्यते योगिभिः सदा ॥ १०८ ॥ <br><br>

<b>योगाङगानां प्रत्येकं फलं तत्तारतम्यं च - </b><br>
आसनेन रुजं हन्ति प्राणायामेन पातकम् । <br>
विकारं मानसं योगी प्रत्याहारेण मुञ्चति ॥ १०९ ॥ <br>
धारणाभिर्मनोधैर्यं याति चैतन्यमद्‍भुतम् । <br>
समाधौ मोक्षमाप्नोति त्यक्त्वा कर्म शुभाशुभम् ॥ ११० ॥ <br>
प्राणायामद्विषट्केन प्रत्याहारः प्रकीर्तितः । <br>
प्रत्याहारद्विषट्केन जायते धारणा शुभा ॥ १११ ॥ <br>
धारणाद्वादश प्रोक्तं ध्यानं योगविशारदैः । <br>
ध्यानद्वादशकेनैव समाधिरभिधीयते ॥ ११२ ॥ <br>
यत्समाधौ परंज्योतिरनन्तं विश्वतोमुखम् । <br>
तस्मिन्दृष्टे क्रियाकर्म यातायातो न विद्यते ॥ ११३ ॥ <br><br>

<b>षण्मुखीमुद्राऽभ्यासेन नादाभिव्यक्तिः - </b><br>
संबद्धासनमेढ्रमङ्‌घ्रियुगलं कर्णाक्षिनासापुट- <br>
&nbsp;&nbsp;&nbsp;&nbsp;   द्वाराद्यङ्गुलिभिर्नियम्य पवनं वक्त्रेण वा पूरितम् । <br>
बध्वा वक्षसि बह्वपानसहितं मूर्ध्नि स्थिरं धारये- <br>
&nbsp;&nbsp;&nbsp;&nbsp;   देवं यान्ति विशेषतत्त्वसमतां योगीश्वरास्तन्मनाः ॥ ११४ ॥ <br>
गगनं पवने प्राप्ते ध्वनिरुत्पद्यते महान् । <br>
घण्टाऽऽदीनां प्रवाद्यानां नादसिद्धिरुदीरिता ॥ ११५ ॥ <br><br>

<b>प्राणाभ्यासः सर्वरोगनिरासकः - </b><br>
प्राणायामेन युक्तेन सर्वरोगक्षयो भवेत् । <br>
प्राणायामवियुक्तेभ्यः सर्वरोगसमुद्‍भवः ॥ ११६ ॥ <br>
हिक्का कासस्तथा श्वासः शिरःकर्णाक्षिवेदनाः । <br>
भवन्ति विविधा रोगाः पवनव्यत्ययक्रमात् ॥ ११७ ॥ <br>
यथा सिंहो गजो व्याघ्रो भवेद्वश्यः शनैः शनैः । <br>
तथैव सेवितो वायुरन्यथा हन्ति साधकम् ॥ ११८ ॥ <br>
युक्तंयुक्तं त्यजेद्वायुं युक्तंयुक्तं प्रपूरयेत् । <br>
युक्तंयुक्तं प्रबध्नीयादेवं सिद्धिमवाप्नुयात् ॥ ११९ ॥ <br><br>

<b>प्राणाभ्यासे इन्द्रियप्रत्याहार आवश्यकः - </b><br>
चरतां चक्षुरादीनां विषयेषु यथाक्रमम् । <br>
यत्प्रत्याहरणं तेषां प्रत्याहारः स उच्यते ॥ १२० ॥ <br>
यथा तृतीयकाले तु रविः प्रत्याहरेत्प्रभाम् । <br>
तृतीयङ्गस्थितो योगी विकारं मनसं हरेत् ॥ १२१ ॥ <br>
इत्युपनिषत् । <br>
ॐ आप्यायन्तु ममाङ्गानि वाक्प्राणश्चक्षुः <br>
श्रोत्रमथो बलमिन्द्रियाणि च सर्वाणि सर्वं ब्रह्मोपनिषदं <br>
माहं ब्रह्म निराकुर्यां मा मा ब्रह्म निराकरोदनिराकरण\- <br>
मस्त्वनिराकरणं मेस्तु तदात्मनि निरते य उपनिषत्सु <br>
धर्मास्ते मयि सन्तु ते मयि ते मयि सन्तु ॥ <br>
ॐ शान्तिः शान्तिः शान्तिः ॥ <br>
इति योगचूडामण्युपनिषत्समाप्ता ॥  <br>

</p><br> <br>

</td></tr>
</table>

</body>
</html>

<!-- CHECKED  -  23-03-2014 --> 
<br> 
