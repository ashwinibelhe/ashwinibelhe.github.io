<html>
<head>
<meta http-equiv="content-type" content="text/html; charset=utf-8">
<title>
ब्रह्मवैवर्तपुराणम्   -  द्वितीयं प्रकृतिखण्डम्   -   षड्त्रिंशोऽध्यायः 
</title>
<link rel="stylesheet" type="text/css" href="../css/brahmav.css"> 

<a name="top"></a>

</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../upa/intro-upa.htm">प्रस्तावना</a></li>
		<li><a href="../upa/intro-dasho.htm">दशोपनिषदे</a></li>
		<li><a href="../upa/intro-vaishnavo.htm">वैष्णव उपनिषदे</a></li>
		<li><a href="../upa/intro-shaiva.htm">शैव उपनिषदे</a></li>
		<li><a href="../upa/intro-shakta.htm">शाक्त उपनिषदे</a></li>
		<li><a href="../upa/intro-samanya.htm">सामान्य उपनिषदे</a></li>
		<li><a href="../upa/intro-sanyasa.htm">संन्यास उपनिषदे</a></li>
		<li><a href="../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#A7B0EF">

<table width="80%" border="0" align="center" bgcolor="#f8e0d7">
<tr><td> 

<div class="pre">
<a href="adhyaya-02-35.htm">मागील अध्याय</a>
</div>
<div class="nex">
<a href="adhyaya-02-37.htm">पुढचा अध्याय</a>
<br></div><br>

<p class="hdr1">
ब्रह्मवैवर्तपुराणम्</p>
<p class="hdr2">
द्वितीयं प्रकृतिखण्डम्  -  षड्त्रिंशोऽध्यायः  </p>

<p class="hdr3">
लक्ष्म्युपाख्याने इन्द्रं प्रति दुर्वासः शापादिकथनम्  - </p><br>

<p class="shl">
नारायण उवाच<br>
नारायणप्रिया सा च वरा वैकुण्ठवासिनी । <br>
वैकुण्ठाधिष्ठातृदेवी महालक्ष्मीः सनातनी ॥ १ ॥ <br>
कथं बभूव सा देवी पृथिव्यां सिन्धुकन्यका । <br>
किं तद्ध्यानं च कवचं सर्वं पूजाविधिक्रमम् ॥ २ ॥ <br>
पुरा केन स्तुताऽऽदौ सा तन्मे व्याख्यातुमर्हसि ॥ ३ ॥ <br>
नारायण उवाच<br>
पुरा दुर्वाससः शापाद्‌भ्रष्टश्रीकः पुरंदरः । <br>
बभूव देवसंघश्च मर्त्यलोकश्च नारद ॥ ४ ॥ <br>
लक्ष्मीः स्वर्गादिकं त्यक्त्वा रुष्टा परमदुःखिता । <br>
गत्वा लीना च वैकुण्ठे महालक्ष्यां च नारद ॥ ५ ॥ <br>
तदा शोकाद्ययुर्देवा दुःखिता ब्रह्मणः सभाम् । <br>
ब्रह्माणं च पुरस्कृत्य ययुर्वैकुण्ठमेव च ॥ ६ ॥ <br>
वैकुण्ठे शरणापन्ना देवा नारायणे परे । <br>
अतीव दैन्ययुक्ताश्च शुष्ककण्ठौष्ठतालुकाः ॥ ७ ॥ <br>
तदा लक्ष्मीश्च कलया पुरा नारायणाज्ञया । <br>
बभूव सिन्धुकन्या सा शक्रसंपत्स्वरूपिणी ॥ ८ ॥ <br>
तदा मथित्वा क्षीरोदं देवा दैत्यगणैः सह । <br>
संप्रापुश्च वरं लक्ष्म्या ददृशुस्तां च तत्र हि ॥ ९ ॥ <br>
सुरादिभ्यो वरं दत्त्वा वनमालां च विष्णवे । <br>
ददौ प्रसन्नवदना तुष्टा क्षीरोदशायिने ॥ १० ॥ <br>
देवाश्चाप्यसुराक्रान्तं राज्यं प्रापुश्च तद्वरात् । <br>
तां संपूज्य च संस्तूय सर्वत्र च निरापदः ॥ ११ ॥ <br>
नारद उवाच<br>
कथं शशाप दुर्वासा मुनिश्रेष्ठः पुरंदरम् । <br>
केन दोषेण वा ब्रह्मन्ब्रह्मिष्ठं ब्रह्मवित्पुरा ॥ १२ ॥ <br>
ममन्थे केन रूपेण जलधिस्तैः सुरादिभिः । <br>
केन स्तोत्रेण सा देवी शक्रे साक्षाद्‌बभूव ह ॥ १३ ॥ <br>
को वा तयोश्च संवादो ह्यभवत्तद्वद प्रभो ॥ १४ ॥ <br>
नारायण उवाच<br>
मधूपानप्रमत्तश्च त्रैलोक्याधिपतिः पुरा । <br>
क्रीडां चकार रहसि रम्भया सह कामुकः ॥ १५ ॥ <br>
कृत्वा क्रीडां तया सार्धं कामुक्या हृतचेतनः । <br>
तस्थौ तत्र महारण्ये कामोन्मथितमानसः ॥ १६ ॥ <br>
कैलासशिखरं यान्तं वैकुण्ठाद्‌ऋ‍‌षिपुंगवम् । <br>
दुर्वाससं ददर्शेन्द्रो ज्वलन्तं ब्रह्मतेज्सा ॥ १७ ॥ <br>
ग्रीष्ममध्याह्नमार्तण्डसहस्रप्रभमीश्वरम् । <br>
प्रतप्तकाञ्चनाभासं जटाभारमहोज्ज्वलम् ॥ १८ ॥ <br>
शुक्लयज्ञोपवीतं च चीरं दण्डं कमण्डलुम् । <br>
महोज्ज्वलं च तिलकं बिभ्रतं चन्द्रसंनिभम् ॥ १९ ॥ <br>
समन्वितं शिष्यवर्गैर्वेदवेदाङ्‌गपारगैः । <br>
 दृष्ट्‍वा ननाम शिरसा संभ्रमात्तं पुरंदरः ॥ २० ॥ <br>
शिष्यवर्गं स भक्त्या वै तुष्टाव च मुदाऽन्वितः । <br>
मुनिना च सशिष्येण तस्मै दत्ताः शुभाशिषः ॥ २१ ॥ <br>
विष्णुदत्तं पारिजातपुष्पं च सुमनोहरम् । <br>
मृत्युरोगजराशोकहरं मोक्षकर ददौ ॥ २२ ॥ <br>
शक्रः पुष्पं गृहीत्वा च प्रमत्तो राजसंपदा । <br>
भ्रमेण स्थापयामास तत्र वै हस्तिमस्तके ॥ २३ ॥ <br>
हस्ती तत्स्पर्शमात्रेण रूपेण च गुणेन च । <br>
तेजसा वयसा कान्त्या विष्णुतुल्यो बभूव सः ॥ २४ ॥ <br>
त्यक्त्वा शक्रं गजेन्द्रश्चाप्यगच्छद् घोरकाननम् । <br>
न शशाक महेन्द्रस्तं रक्षितुं तेजसा मुने ॥ २५ ॥ <br>
तत्पुष्पं त्यक्तवन्तं च  दृष्ट्‍वा शक्रं मुनीश्वरः । <br>
तं शशाप महातेजाः क्रोधसंरक्तलोचनः ॥ २६ ॥ <br>
दुर्वासा उवाच<br>
अरे श्रिया प्रमत्तस्त्वं कथं मामवमन्यसे । <br>
मद्‌दत्तपुष्पं गर्वेण त्यक्तवान्हस्तिमस्तके ॥ २७ ॥ <br>
विष्णोर्निवेदितं पुष्पं नैवेद्यं वा फलं जलम् । <br>
प्राप्तिमात्रेण भोक्तव्यं त्यागेन ब्रह्महा जनः ॥ २८ ॥ <br>
भ्रष्टश्रीर्भ्रष्टबुद्धिश्च भ्रष्टज्ञानो भवेन्नरः । <br>
यस्त्यजेद्विष्णुनैवेद्यं भाग्येनोपस्थितं शुभम् ॥ २९ ॥ <br>
प्राप्तिमात्रेण यो भुङ्क्ते भक्त्या विष्णुनिवेदितम् । <br>
पुंसां शतं समुद्धृत्य जीवन्मुक्तः स्वयं भवेत् ॥ ३० ॥ <br>
विष्णुनैवेद्यभोजी यो नित्यं तु प्रणमेद्धरिम् । <br>
पूजयेत्स्तौति वा भक्त्या स विष्णुसदृशो भवेत् ॥ ३१ ॥ <br>
तत्स्पर्शवायुना सद्यस्तीर्थौघश्च विशुध्यति । <br>
तत्पादरजसा मूढ सद्यः पूता वसुंधरा ॥ ३२ ॥ <br>
पुंश्चल्यन्नमवीरान्न शूद्रश्राद्धान्नमेव च । <br>
यद्धरेरनिवेद्यं च वृथामांसमभक्षकम् ॥ ३३ ॥ <br>
शिवलिङ्‌गप्रदत्तात्र यदन्नं शूद्रयाजिनाम् । <br>
चिकित्सकद्विजानां च देवलान्नं तथैव च ॥ ३४ ॥ <br>
कन्याविक्रयिणामन्नं यदन्नं योनिजीविनाम् । <br>
अनुष्णान्नं पर्युषितं सर्वभक्ष्यावशेषितम् ॥ ३५ ॥ <br>
शूद्रापतिद्विजान्नं च वृषवाहद्विजान्नकम् । <br>
अदीक्षितद्विजान्नं च यदन्नं शवदाहिनाम् ॥ ३६ ॥ <br>
अगम्यागामिनां चैव द्विजानामन्नमेव च । <br>
मित्रद्रुहां कृतघ्नानामन्नं विश्वासघातिनाम् ॥ ३७ ॥ <br>
मिथ्यासाक्ष्यप्रदानां च ब्राह्मणानां तथैव च । <br>
एतसर्वं विशुद्ध्येत विष्णुनैवेद्यभक्षणात् ॥ ३८ ॥ <br>
श्वपचो विष्णुसेवी च वंशानां कोटिमुद्धरेत् । <br>
हरेरभक्तो विप्रश्च त्वं च रक्षितुमक्षमः ॥ ३९ ॥ <br>
अज्ञानाद्यदि गृह्णाति विष्णोर्निर्माल्यमेव च । <br>
सप्तजन्मार्जितात्पापान्मुच्यते नात्र संशयः ॥ ४० ॥ <br>
ज्ञात्वा भक्त्या च गृह्णाति विष्णोर्नैवेद्यमेव च । <br>
कोटिजन्मार्जितात्पापान्मुच्यते नात्र संशयः ॥ ४१ ॥ <br>
यस्मात्संस्थापितं पुष्पं गर्वाद्वै हस्तिमस्तके । <br>
तस्माद्युष्मान्परित्यज्य यातु लक्ष्मीर्हरेः पदम् ॥ ४२ ॥ <br>
नारायणस्य भक्तोऽहं न बिभेमीश्वरं विधिम् । <br>
कालं मृत्युं जरां चैव कानन्यान्गणयामि च ॥ ४३ ॥ <br>
किं करिष्यति ते तातः कश्यपश्च प्रजापतिः । <br>
बृहस्पतिर्गुरुश्चैव निःशङ्‌कस्य च मे हरेः ॥ ४४ ॥ <br>
इदं पुष्पं यस्य मूर्ध्नि तस्य वै पूजनं पुरः । <br>
मूर्ध्नि च्छिन्ने शिवशिशोश्छित्त्वेदं योजयिष्यति ॥ ४५ ॥ <br>
इति श्रुत्वा महेन्द्रश्च धृत्वा तच्चरणद्वयम् । <br>
उच्चै रुरोद शोकार्तस्तमुवाच भयाकुलः ॥ ४६ ॥ <br>
इन्द्र उवाच<br>
दत्तः समुचितः शापो मह्यं मत्ताय हे प्रभो । <br>
हृता त्वया चेत्संपत्तिः कियज्ज्ञानं च देहि मे ॥ ४७ ॥ <br>
ऐश्वर्यं विपदां बीजं प्रच्छन्नज्ञानकारणम् । <br>
मुक्तिमार्गार्गलं दार्ढ्याद्धरिभक्तिव्यपायकम् ॥ ४८ ॥ <br>
जन्ममृत्युजरारोगशोकदुःखकरं परम् । <br>
संपत्तितिमिरान्धश्च मुक्तिमार्गं न पश्यति ॥ ४९ ॥ <br>
संपन्मत्तः सुमूढश्च सुरामत्तः सचेतनः । <br>
बान्धवैर्वेष्टितः सोऽपि बन्धुद्वेषकरो मुने ॥ ५० ॥ <br>
संपन्मदप्रमत्तश्च विषयान्धश्च विह्वलः । <br>
महाकामो साहसिकः सत्त्वमार्गं न पश्यति ॥ ५ १ ॥ <br>
द्विविधो विषयान्धश्च राजसस्तामसः स्मृतः । <br>
अशास्त्रज्ञस्तामसश्च शास्त्रज्ञो राजसः स्मृतः ॥ ५२ ॥ <br>
शास्त्रे च द्विविधं मार्गं निर्दिष्टं मुनिपुंगव । <br>
प्रवृत्तिबीजमेकं च निवृत्तेः कारणं परम् ॥ ५३ ॥ <br>
चरन्ति जीविनश्चाऽऽदौ प्रवृत्तौ दुःखवर्त्मनि । <br>
स्वच्छन्दे चाप्रसन्ने च निर्विरोधे च संततम् ॥ ५४ ॥ <br>
आपातमधुरे लोभात्क्लेशे च सुखमानिनः । <br>
परिणामोत्पत्तिबीजे जन्ममृत्युजराकरे ॥ ५५ ॥ <br>
अनेकजन्मपर्यन्तं कृत्वां च भ्रमणं मुदा । <br>
स्वकर्मविहितायां च नानायोन्यां क्रमेण च ॥ ५६ ॥ <br>
ततः कृष्णानुग्रहाच्च सत्सङ्‌गं लभते जनः । <br>
सहस्रेषु शतेष्वेको भवाब्धेः पारकारणम् ॥ ५७ ॥ <br>
साधुः सत्त्वप्रदीपेन मुक्तिमार्गं प्रदर्शयेत् । <br>
तदा करोति यत्‍नं च जीवी बन्धनखण्डने ॥ ५८ ॥ <br>
अनेकजन्मयोगेन तपसाऽनशनेन च । <br>
तदा लभेन्मुक्तिमार्गं निर्विघ्नं सुखदं परम् ॥ ५९ ॥ <br>
इदं श्रुतं गुरोर्वक्त्रात्प्रसंगावसरेण च । <br>
नहि पृष्टमतोऽन्यच्च भवदुःखौघवेष्टितः ॥ ६० ॥ <br>
महता विधिना दत्तो विपत्तौ ज्ञानसागरः । <br>
संपद्‌रूपा विपदियं मम निस्तारकारिणी ॥ ६१ ॥ <br>
ज्ञानसिन्धो दीनबन्धो मह्यं दीनाय सांप्रतम् । <br>
देहि किंचिज्ञानसारं भवपारं दयानिधे ॥ ६२ ॥ <br>
इन्द्रस्य वचनं श्रुत्वा प्रहस्य ज्ञानिनां गुरुः । <br>
ज्ञानं कथितुमारेभे ह्यतितुष्टः सनातनः ॥ ६३ ॥ <br>
दुर्वासा उवाच<br>
अहो महेन्द्र माङ्‌गल्यमात्मानं द्रष्टुमिच्छसि । <br>
आपाततो दुःखबीजं परिणामसुखावहम् ॥ ६४ ॥ <br>
स्वगर्भयातनानाशपीडाखण्डनकारणम् । <br>
दुष्पारासारदुर्वारसंसारार्णवतारकम् ॥ ६५ ॥ <br>
कर्मवृक्षाङ्कुरच्छेदकारणं सर्वतारकम् । <br>
संतोषसंततिकरं प्रवरं सर्ववर्त्मनाम् ॥ ६६ ॥ <br>
दानेन तपसा वाऽपि व्रतेनानशनादिना । <br>
कर्मणा स्वर्गभोगादिसुखं भवति जीविनाम् ॥ ६७ ॥ <br>
काम्यानां कर्मणां चैव मूलं संछिद्य यत्‍नतः । <br>
अधुनेदं मोक्षबोजं संकल्पाभाव एव च ॥ ६८ ॥ <br>
यत्कर्म सात्त्विकं कुर्यादसंकल्पितमेव च । <br>
सर्वं कृष्णार्पणं कृत्वा परे ब्रह्मणि लीयते ॥ ६९ ॥ <br>
सांसारिकाणामेतत्तु निर्वाणं मोचकं विदुः । <br>
नेच्छन्ति वैष्णवास्तत्तु सेवाविरहकातराः ॥ ७० ॥ <br>
सेवां कुर्वन्ति ते नित्यं विधायोत्तमदेहकम् । <br>
गोलोके वाऽपि वैकुण्ठे तस्यैव परमात्मनः ॥ ७१ ॥ <br>
हरिसेवादिरूपां च मुक्तिमिच्छन्ति वैष्णवाः । <br>
जीवन्मुक्ताश्चते शक्र स्वकुलोद्धारकारिणः ॥ ७२ ॥ <br>
स्मरणं कीर्तनं विष्णोरर्चनं पादसेवनम् । <br>
वन्दनं स्तवनं नित्यं भक्त्या नैवेद्यभक्षणम् ॥ ७३ ॥ <br>
चरणोदकपानं च तन्मन्त्रजपनं परम् । <br>
इदं निस्तारबीजं च सर्वेषामीप्सितं भवेत् ॥ ७४ ॥ <br>
इदं मृत्युञ्जयज्ञानं दत्तं मृत्युञ्जयेन मे । <br>
तच्छिष्योऽहं च निःशङ्‌कस्तत्प्रसादाच्च सर्वतः ॥ ७५ ॥ <br>
स जन्मदाता स गुरुः स च बन्धुः सतां परः । <br>
यो ददाति हरेर्भक्तिं त्रैलोक्ये च सुदुर्लभाम् ॥ ७६ ॥ <br>
दर्शयेदन्यमार्गं च विना श्रीकृष्णसेवनम् । <br>
स च तं नाशयत्येव ध्रुवं तद्वधभाग्भवेत् ॥ ७७ ॥ <br>
संततं जगतां कृष्णनाम मङ्‌गलकारणम् । <br>
मङ्‌गलं वर्धते नित्यं न भवेदायुषो व्ययः ॥ ७८ ॥ <br>
तेभ्योऽप्यपैति कालश्च मृत्युश्च रोग एव च । <br>
संतापश्चैव शोकश्च वैनतेयादिवोरगाः ॥ ७९ ॥ <br>
कृष्णमन्त्रोपासकश्च ब्राह्मणः श्वपचोऽपि वा । <br>
ब्रह्मलोकं समुल्लङ्‌घ्य याति गोलोकमुत्तमम् ॥ ८० ॥ <br>
हह्मणा पूजितः सोऽपि मधुपर्कादिना च यः । <br>
स्तुतः सुरैश्च सिद्धैश्च परमानन्दभावनः ॥ ८१ ॥ <br>
ज्ञानसारं तपःसारं ब्रह्मसारं परं शिवम् । <br>
शिवेनोक्तं योगसारं श्रीकृष्णपदसेवनम् ॥ ८२ ॥ <br>
ब्रह्मादितृणपर्यन्तं सर्वं मिथ्यैव स्वप्नवत् । <br>
भज सत्यं परं ब्रह्म राधेशं प्रकृतेः परम् ॥ ८३ ॥ <br>
अतीव सुखदं सारं भक्तिदं मुक्तिदं परम् । <br>
सिद्धियोगप्रदं चैव दातारं सर्वसंपदाम् ॥ ८४ ॥ <br>
योगिनामपि सिद्धानां यतीनां च तपस्विनाम् । <br>
सर्वेषां कर्मभोगोऽस्ति न नारायणसेविनाम् ॥ ८५ ॥ <br>
भस्मसाच्च भवेत्पापं यदुपस्पर्शमात्रतः । <br>
ज्वलदग्नौ पातितं च यथा शुष्केन्धनं तथा ॥ ८६ ॥ <br>
ततो रोगा हि वेपन्ते पापानि च भयानि च । <br>
दूरतश्च पलायन्ते यमदूतास्ततो भयात् ॥ ८७ ॥ <br>
तावन्निबद्धः संसारे कारागारे विधेर्जनः । <br>
न यावत्कृष्णमन्त्रं च प्राप्नोति गुरुवक्त्रतः ॥ ८८ ॥ <br>
कृतकर्मौघभोगाख्यनिगडच्छेदकारणम् । <br>
मायाजालोच्छेदकरं मायापाशनिकृन्तनम् ॥ ८९ ॥ <br>
गोलोकमार्गसोपानं निस्तारे बीजकारणम् । <br>
भक्त्यङ्‌कुरस्वरूपं च नित्यं वृद्धमनश्वरम् ॥ ९० ॥ <br>
सारं च सर्वतपसां योगानां साधनं तथा । <br>
सिद्धीनां वेदपाठानां व्रतादीनां च निश्चितम् ॥ ९१ ॥ <br>
दानानां तीर्थस्तानानां यज्ञादीनां पुरंदर । <br>
पूजानामुपवासानामित्याह कमलोद्‌भवः ॥ ९२ ॥ <br>
पुंसा लक्षं पितृणां च शतं मातामहस्य च । <br>
पूर्वं परं च तत्संख्यं पितरं मातरं गुरुम् ॥ ९३ ॥ <br>
सहोदरं कलत्रं च बन्धुं शिष्यं च किङ्‌करम् । <br>
समुद्धरेच्च श्वशुरं श्वश्रूकन्यां च तत्सुतम् ॥ ९४ ॥ <br>
स्वात्मानं च सतीर्थ्यं च गुरुपत्‍नीं गुरोः सुतम् । <br>
उद्धरेद्‌बलवान्भक्तो मन्त्रग्रहणमात्रतः ॥ ९५ ॥ <br>
मन्त्रग्रहणमात्रेण जीवन्मुक्तो भवेन्नरः । <br>
तत्स्पर्शपूतस्तीर्थौघः सद्यः पूता वसुंधरा ॥ ९६ ॥ <br>
अनेकजन्मपर्यन्तं दीक्षाहीनो भवेन्नरः । <br>
तदन्यदेवमन्त्रं च लभते पुण्यलेशतः ॥ ९७ ॥ <br>
सप्तजन्मसु देवानां कृत्वा सेवां स्वकर्मतः । <br>
लभते च रवेर्मन्त्रं साक्षिणः सर्वकर्मणाम् ॥ ९८ ॥ <br>
जन्मत्रयं भास्करं सेवित्वा मानवः शुचिः । <br>
लभेद्‌गणेशमन्त्रं च सर्वविघ्नहरं परम् ॥ ९९ ॥ <br>
जन्मत्रयं तं निषेव्य निर्विघ्नश्च भवेन्नरः । <br>
विघ्नेशस्य प्रसादेन दिव्यज्ञानं लभेन्नरः ॥ १ ०० ॥ <br>
तदा ज्ञानप्रदीपेन समालोच्य महामतिः । <br>
अज्ञानान्धतमश्छित्त्वा महामायां भजेन्नरः ॥ १०१ ॥ <br>
प्रकृतिं विष्णुमायां च दुर्गां दुर्गतिनाशिनीम् । <br>
सिद्धिदां सिद्धिरूपां च परमां सिद्धियोगिनीम् ॥ १ ०२ ॥ <br>
वाणीरूपां च पद्मां च भद्रां कृष्णप्रियात्मिकाम् । <br>
नानारूपा तां निषेव्य जन्मनां शतकं नरः ॥ १०३ ॥ <br>
तत्प्रसादाद्‌भवेज्ज्ञानी ज्ञानानन्दं तदा भजेत् । <br>
कृष्णं ज्ञानाधिदेवं च महादेवं सनातनम् ॥ १०४ ॥ <br>
शिवं शिवस्वरूपं च शिवदं शिवकारणम् । <br>
परमानन्दरूपं च परमानन्ददायिनम् ॥ १०५ ॥ <br>
सुखदं मोक्षदं चैव दातारं सर्वसंपदाम् । <br>
अमरत्वपदं चैव दीर्घमायुष्यदं परम् ॥ १०६ ॥ <br>
इन्द्रत्वं च मनुत्वं च दातुं शक्तं च लीलया । <br>
राजेन्द्रत्वप्रदं चैव ज्ञानदं हरिभक्तिदम् ॥ १०७ ॥ <br>
जन्मत्रयं तमाराध्य चाऽऽशुतोषप्रसादतः । <br>
सर्वदस्य प्रसादेन शङ्‌करस्य महात्मनः ॥ १०८ ॥ <br>
वरदस्य वरेणैव हरिभक्तिं लभेद्ध्रुवम् । <br>
तदा तद्‌भक्तसंसर्गात्कृष्णमन्त्रं लभेद्ध्रुवम् ॥ १०९ ॥ <br>
निर्मलज्ञानदीपेन प्रदीप्तेन च तत्त्ववित् । <br>
ब्रह्मादितृणपर्यन्तं सर्वं मिथ्यैव पश्यति ॥ ११० ॥ <br>
दयानिधेः प्रसादेन निर्मलज्ञानमालभेत् । <br>
वरदस्य वरेणैव हरिभक्तिं लभेद्ध्रुवम् ॥ १११ ॥ <br>
तदा निवृत्तिमाप्नोति सारात्सारां परात्पराम् । <br>
यत्र देहे लभेन्मन्त्रं तद्‌देहावधि भारते ॥ ११२ ॥ <br>
तत्पाञ्चभौतिकं त्यक्त्वा बिभर्ति दिव्यरूपकम् । <br>
करोति दास्यं गोलोके वैकुण्ठे वा हरेः पदे ॥ ११३ ॥ <br>
परमानन्दसंयुक्तो मोहादिषु विवर्जितः । <br>
न विद्यते पुनर्जन्म पुनरागमनं हरे ॥ ११४ ॥ <br>
पुनश्च न पिबेत्क्षीरं धृत्वा मातृस्तनं परम् । <br>
विष्णुमन्त्रोपासकानां गङ्‌गादितीर्थसेविनाम् ॥ ११५ ॥ <br>
स्वधर्मिणा च भिक्षूणां पुनर्जन्म न विद्यते । <br>
तीर्थे परित्यजेत्पापं क्रियां कृत्वा हरिं भजेत् ॥ ११६ ॥ <br>
अयं निरूपितो धात्रा स्वधर्मस्तीर्थसेविनाम् । <br>
तन्नाममन्त्रं प्रजपेत्तत्सेवादिषु तत्परः ॥ ११७ ॥ <br>
तद्वतोपवासरत इत्युक्तो विष्णुसेविनाम् । <br>
सदन्ने वा कदन्ने वा लोष्टे वा काञ्चने तथा ॥ ११८ ॥ <br>
समबुद्धिर्यस्य शश्वत्स संन्यासीति कीर्तितः । <br>
दण्डं कमण्डलुं रक्तवस्त्रमात्रं च धारयेत् ॥ ११९ ॥ <br>
नित्यं प्रवासी नैकत्र स्यात्संन्यासीतिकीर्तितः । <br>
शुद्धाचारद्विजान्नं च भुङ्‌क्ते लोभादिवर्जितः ॥ १२० ॥ <br>
किंतु किंचिन्न याचेत स संन्यासीति कीर्तितः । <br>
न व्यापारी नाऽऽश्रमी च सर्वकर्मविवर्जितः ॥ १२१ ॥ <br>
ध्यायेन्नारायणं शश्वत्स संन्यासीति कीर्तितः । <br>
शश्वन्मौनी ब्रह्मचारी संभाषापरिवर्जितः ॥ १२२ ॥ <br>
सर्वं ब्रह्ममयं पश्येत्स संन्यासीति कीर्तितः । <br>
सर्वत्र समबुद्धिश्च हिंसामायाविवर्जितः ॥ १२३ ॥ <br>
क्रोधाहंकाररहितः स संन्यासीति कीर्तितः । <br>
अयाचितोपस्थितं च मिष्टामिष्टं च भुक्तवान् ॥ १२४ ॥ <br>
न याचते भक्षणार्थी स संन्यासीति कीर्तितः । <br>
न च पश्येन्मुखं स्त्रीणां न तिष्ठेत्तत्समीपतः ॥ १२५ ॥ <br>
दारवीमषि योषां च न स्पृशेद्यः स भिक्षुकः । <br>
अयं संन्यासिनां धर्म इत्याह कमलोद्‌भवः ॥ १२६ ॥ <br>
विपर्यये विनाशश्च जन्म याम्यं भयं भवेत् । <br>
जन्मदुःखं याम्यदुःखं जीविनामतिदारुणम् ॥ १२७ ॥ <br>
सुरसूकरयोनौ वा गर्भे दुःखं समं सुर । <br>
योनौ वा क्षुद्रजन्तूनां पश्वादीनां तथैव च ॥ १२८ ॥ <br>
गर्भे स्मरन्ति सर्वे ते कर्म जन्मशतोद्‌भवम् । <br>
विस्मरेन्निर्गतो जीवो गर्भाद्वै विष्णुमायया । <br>
स्वदेहं पाति यत्‍नेन सुरो वा कीट एव वा ॥ १२९ ॥ <br>
योनेरभ्यन्तरे शुक्रे पतिते पुरुषस्य च । <br>
शुक्रं शोणितयुक्तं च सहसा तत्क्षणं भवेत् ॥ १३० ॥ <br>
रक्ताधिक्ये मातृसमश्चेतरे पितुराकृतिः । <br>
युग्माहे च भवेत्पुत्रः कन्यका तद्विपर्यये ॥ १३१ ॥ <br>
रविभौमगुरूणां च वारे चेत्तद्‌भवेत्सुतः । <br>
अयुग्माहे तदितरे वारे वै कन्यका भवेत् ॥ १३२ ॥ <br>
प्रथमप्रहरे जन्म यस्य सोऽल्पायुरेव च । <br>
द्वितीये मध्यमश्चैव तृतीये तत्परो भवेत् ॥ १३३ ॥ <br>
चतुर्थे चिरजीवी स्यात्क्षणानामनुरूपकः । <br>
दुःखी वाथ सुखी वाऽपि पूर्वकर्मानुरूपतः ॥ १३४ ॥ <br>
यादृशे च क्षणे जन्म प्रसवस्तादृशे भवेत् । <br>
प्रसूतिक्षणचर्चां च कुर्वन्त्येवं विचक्षणाः ॥ १३५ ॥ <br>
कललं त्वेकरात्रेण प्रवृद्धः स्याद्‌दिने दिने । <br>
सप्तमे बदराकारो मासे गण्डुसमो भवेत् ॥ १३६ ॥ <br>
मासत्रये मांसपिण्डो हस्तपादादिवर्जितः । <br>
सर्वावयवसंपन्नो देही मासे च पञ्चमे ॥ १३७ ॥ <br>
भवेत्तु जीवसंचारः षण्मासे सर्वतत्त्ववित् । <br>
दुःखी स्वल्पस्थलस्थायी शकुन्त इव पञ्जरे ॥ १३८ ॥ <br>
मातृजग्धान्नपानं च भुङ्‌क्तेऽमेध्यस्थले स्थितः । <br>
हाहेति शब्दं कृत्वा च चिन्तयेदीश्वरं परम् ॥ १३९ ॥ <br>
एवं च चतुरो मासान्भुक्त्वा परमयातनाम् । <br>
प्रेरितो वायुना काले गर्भाद्वै निर्गतो भवेत् ॥ १४० ॥ <br>
दिग्देशकालाव्युत्पन्नो विस्मृतो विष्णुमायया । <br>
शश्वद्विण्मूत्रसंयुक्तः शिशुः स्याच्छैशवावधि ॥ १४१ ॥ <br>
परायत्तोऽप्यक्षमश्च मशकादिनिवारणे । <br>
कोटादिभुक्तो दुःखी च रौति तत्र पुनः पुनः ॥ १४२ ॥ <br>
स्तनान्धोऽप्यसमर्थश्च याञ्चां कर्तृमभीप्सिताम् । <br>
न वाणी निःसरेत्तस्य पौगण्डावधि सुस्फुटा ॥ १४३ ॥ <br>
पौगण्डे यातनां भुक्त्वा प्राप्नुते यौवनं पुनः । <br>
न स्मरेन्मायया देही गर्भादेर्यातना पुनः ॥ १४४ ॥ <br>
आहारमैथुनार्तश्च नानामोहादिवेष्टितः । <br>
पुत्रं कलत्रमनुगं यत्‍नेन परिपालयेत् ॥ १४५ ॥ <br>
एवं यावत्समर्थश्च तावदेव हि पूजितः । <br>
असमर्थं च मन्यन्ते बान्धवा गोजरं यथा ॥ १४६ ॥ <br>
यदाऽतीव जरायुक्तो जडोऽतिबधिरो भवेत् । <br>
कफश्वासादियुक्तश्च परायत्तोऽतिमूढवत् ॥ १४७ ॥ <br>
तदन्तरेऽनुतापं च कुरुते संततं पुनः । <br>
न सेवितं हरेस्तीर्थं सत्सङ्‌गश्चेति तापनः ॥ १४८ ॥ <br>
पुनश्च मानवीं योनिं लभामि भारते यदि । <br>
तदा तीर्थं गमिष्यामि भजे वै कृष्णमित्यहो ॥ १४९ ॥ <br>
इत्येवमादि मनसि कुर्वन्तं तं जडं सुर । <br>
गृह्णाति यमदूतश्च काले प्राप्तेऽतिदारुणः ॥ १५० ॥ <br>
स पश्येद्यमदूतं च पाशहस्तं च दण्डिनम् । <br>
अतीव कोपरक्ताक्षं विकृताकारमुल्बणम् ॥ १५१ ॥ <br>
दुर्निवार्यमुपायैश्च बलिष्ठं च भयङ्‌करम् । <br>
दुर्दृश्यं सर्वसिद्धिज्ञं सर्वादृष्टं पुरःस्थितम् ॥ १५२ ॥ <br>
दृष्टमात्रान्महाभीतो विण्मूत्रं च समुत्सृजेत् । <br>
तदाप्राणांस्त्यजेत्सद्यो देहं वै पाञ्चभौतिकम् ॥ १५३ ॥ <br>
अङ्‌गुष्ठमात्रं पुरुषं गृहीत्वा यमकिङ्‌कर । <br>
विन्यस्य भोगदेहे च स्वस्थानं प्रापयेद्‌द्रुतम् ॥ १५४ ॥ <br>
जीवो गत्वा यमं पश्येत्सर्वधर्मज्ञमेव च । <br>
रत्‍नसिंहासनस्थं च सस्मितं सुस्थिरं परम् ॥ १५५ ॥ <br>
धर्माधर्मविचारज्ञं सर्वज्ञं सर्वतोमुखम् । <br>
विश्वेष्वेकाधिकारं च विधात्रा निर्मितं पुरा ॥ १५६ ॥ <br>
वह्निशुद्धांशुकाधानं रत्‍नभूषणभूषितम् । <br>
वेष्टितं पार्षदगणैर्दूतैश्चापि त्रिकोटिभिः ॥ १५७ ॥ <br>
जपन्तं श्रीकृष्णनाम शुद्धस्फटिकमालया । <br>
ध्यायमानं तत्पदाब्जं पुलकाङ्‌कितविग्रहम् ॥ १५८ ॥ <br>
सगद्‌गदं साश्रुनेत्रं सर्वत्र समदर्शिनम् । <br>
अतीव कमनीयं च शश्वत्सुस्थिरयौवनम् ॥ १५९ ॥ <br>
स्वतेजसा प्रज्वलन्तं सुखदृश्यं विचक्षणम् । <br>
शरत्पार्वणचन्द्राभं चित्रगुप्तपुरःस्थितम् ॥ १६० ॥ <br>
पुण्यात्मनां शान्तरूपं पापिनां च भयङ्‌करम् । <br>
तं  दृष्ट्‍वा प्रणमेद्‌देही महाभीतश्च तिष्ठति ॥ १६१ ॥ <br>
चित्रगुप्तविचारेण येषां यदुचितं फलम् । <br>
शुभाशुभं च कुरुते तदेव रविनन्दनः ॥ १६२ ॥ <br>
एव तेषां गतायाते निवृत्तिर्नास्ति जीविनाम् । <br>
निवृत्तिहेतुरूपं च श्रीकृष्णपदसेवनम् ॥ १६३ ॥ <br>
इत्येवं कथितं सर्वं वरं प्रार्थय वाञ्छितम् । <br>
सर्वं दास्यामिते वत्स न मेऽसाध्यं च किंचन ॥ १६४ ॥ <br>
महेन्द्र उवाच<br>
इन्द्रत्वं च गतं भद्रं किमैश्वर्ये प्रयोजनम् । <br>
कल्पवृक्ष मुनिश्रेष्ठ देहि मे परमं पदम् ॥ १६५ ॥ <br>
महेन्द्रस्य वचः श्रुत्वा प्रहस्य मुनिपुंगवः । <br>
तमुवाच वचः सत्यं वेदोक्तं सारमेव च ॥ १६६ ॥ <br>
परं पदं विषयिणां महेन्द्रातिसुदुर्लभम् । <br>
मुक्तिर्युष्मद्विधानां च न लये प्राकृतेऽपि च ॥ १६७ ॥ <br>
आविर्भावः सृष्टिविधौ तिरोभावो लयेऽपि च । <br>
यथा जागरणं सुप्तिर्भवत्येव क्रमेण च ॥ १६८ ॥ <br>
यथा भ्रमति कालश्च तथा विषयिणो ध्रुवम् । <br>
चक्रनेमिक्रमेणैव नित्यमेवेश्वरेच्छया ॥ १६९ ॥ <br>
पलमेकं भवेदेव यथा विपलषष्टिभिः । <br>
षष्टिभिश्च पलैर्दण्डो मुहूर्तो द्विगुणात्ततः ॥ १७० ॥ <br>
त्रिंशद्‌भिश्च मुहूर्तैश्च भवेदेव दिवानिशम् । <br>
दश पञ्च दिवारात्रिः पक्षमेकं विदुर्बुधाः ॥ १७१ ॥ <br>
पक्षाभ्यां शुक्लकृष्णाभ्यां मास एव विधीयते । <br>
ऋतुर्द्वाभ्यां च मासाभ्यां संख्याविद्‌भिः प्रकीर्तितः ॥ १७२ ॥ <br>
ऋतुत्रयेणायनं च ताभ्यां द्वाभ्यां च वत्सरः । <br>
त्रिंशत्सहस्राधिकैश्च त्रिचत्वारिंशलक्षकैः ॥ १७३ ॥ <br>
वत्सरैर्नरमानैश्च युगानां च चतुष्टयम् । <br>
षष्ठ्याऽधिकं पञ्चशते सहस्रे पञ्चविंशतौ ॥ १७४ ॥ <br>
युगे नराणां शक्रायुर्मनोरायुः प्रकीर्तितम् । <br>
दिग्लक्षेन्द्रनिपातेऽष्टसहस्राधिक एव च ॥ १७५ ॥ <br>
निपातो ब्रह्मणस्तत्र भवत्प्राकृतिको लयः । <br>
लये प्राकृतिके वत्स कृष्णस्य परमात्मनः ॥ १७६ ॥ <br>
चक्षुनिमेषः सृष्टिश्च पुनरुन्मीलने तथा । <br>
ब्रह्मसृष्टिलयानां च संख्या नास्ति श्रुतौ श्रुतम् ॥ १७७ ॥ <br>
यथा पृथिव्या रेणूनामित्यूचे चन्द्रशेखरः । <br>
एतेषां मोक्षणं नास्ति कथितानि च यानि तु ॥ १७८ ॥ <br>
सृष्टिसूत्रस्वरूपं हि चान्यद्‌वृणु वरं सुर । <br>
मुनीन्द्रस्य वचः श्रुत्वा देवेन्द्रो विस्मितो मुने ॥ १७९ ॥ <br>
आत्मनः पूर्वमैश्वर्यं वरयामास तत्र वै । <br>
तत्प्राप्स्यस्यचिरेणैवेत्युक्त्या स प्रत्ययौ गृहम् । <br>
इन्द्रो ललाभ ज्ञानं च न संपदापदं विना ॥ १८० ॥ <br>
इति श्री ब्रह्मवैवर्तमहापुराणे प्रकृतिखण्डे <br>
नारदनारायणसंवादे दुर्वासःसुरेन्द्रसंवादे लक्ष्म्युपाख्याने <br>
इन्द्रं प्रति दुर्वासःशापादिकथनं नाम षड्त्रिंशोऽध्यायः ॥ ३६ ॥ <br>
</p><br>

<p style="text-align:right;margin-right:30px; font-size:1.3em;"><a href="#top">GO TOP</a></p><br><br><br>
</td></tr></table></body></html><br>
<br>
<!--  CHECKED - 13-01-2018  -->
