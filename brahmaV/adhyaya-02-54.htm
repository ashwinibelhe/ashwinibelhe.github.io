<html>
<head>
<meta http-equiv="content-type" content="text/html; charset=utf-8">
<title>
ब्रह्मवैवर्तपुराणम्   -  द्वितीयं प्रकृतिखण्डम्   -   चतुःपञ्चाशत्तमोऽध्यायः  
</title>
<link rel="stylesheet" type="text/css" href="../css/brahmav.css"> 

<a name="top"></a>

</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../upa/intro-upa.htm">प्रस्तावना</a></li>
		<li><a href="../upa/intro-dasho.htm">दशोपनिषदे</a></li>
		<li><a href="../upa/intro-vaishnavo.htm">वैष्णव उपनिषदे</a></li>
		<li><a href="../upa/intro-shaiva.htm">शैव उपनिषदे</a></li>
		<li><a href="../upa/intro-shakta.htm">शाक्त उपनिषदे</a></li>
		<li><a href="../upa/intro-samanya.htm">सामान्य उपनिषदे</a></li>
		<li><a href="../upa/intro-sanyasa.htm">संन्यास उपनिषदे</a></li>
		<li><a href="../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#A7B0EF">

<table width="80%" border="0" align="center" bgcolor="#f8e0d7">
<tr><td> 

<div class="pre">
<a href="adhyaya-02-53.htm">मागील अध्याय</a>
</div>
<div class="nex">
<a href="adhyaya-02-55.htm">पुढचा अध्याय</a>
<br></div><br>

<p class="hdr1">
ब्रह्मवैवर्तपुराणम्</p>
<p class="hdr2">
द्वितीयं प्रकृतिखण्डम्  -चतुःपञ्चाशत्तमोऽध्यायः   </p>

<p class="hdr3">
राधोपाख्याने सुयज्ञोपाख्याने सुयज्ञगोलोकगमनम्  - </p><br>

<p class="shl">
राजोवाच <br>
कुत्राऽऽधारो महाविष्णोः सर्वाधारस्य तस्य च ।  <br>
कालभीतस्य कतिचित्कालमायुर्मुनीश्वर ॥ १ ॥  <br>
क्षुद्रस्य कतिचित्कालं ब्रह्मणः प्रकृतेस्तथा ।  <br>
मनोरिन्द्रस्य चन्द्रस्य सूर्यस्याऽऽयुस्तथैव च ॥ २ ॥  <br>
अन्येषां वै जनानां च प्राकृतानां परं वयः ।  <br>
वेदोक्तं सुविचार्यं च वद वेदविदां वर ॥ ३ ॥  <br>
विश्वानामूर्ध्वभागे च कः स्याद्वा लोक एव सः ।  <br>
कथयस्व महाभाग संदेहच्छेदनं कुरु ॥ ४ ॥  <br>
मुनिरुवाच <br>
गोलोको नृप विश्वानां विस्तृतश्च नभः समः ।  <br>
तया नित्यं डिम्बरूपः श्रीकृष्णेच्छासमुद्‌भवः ॥ ५ ॥  <br>
जलेन परिपूर्णश्च कृष्णस्य मुखबिन्दुना ।  <br>
सृष्ट्युन्मुखस्याऽऽदिसर्गे परिश्रान्तस्य खेलतः ॥ ६ ॥  <br>
प्रकृत्या सह युक्तस्य कलया निजया नृप ।  <br>
तत्राऽऽधारो महाविष्णोर्विश्वाधारस्य विस्तृतः ॥ ७ ॥  <br>
प्रकृतेर्गर्भसंभूतडिम्बोद्‌भूतस्य भूमिप ।  <br>
सुविस्तृते जलाधारे शयानश्च महाविराट् ॥ ८ ॥  <br>
राधेश्वरस्य कृष्णस्य षोडशांशः प्रकीर्तितः ।  <br>
दूर्वादलश्यामरूपः सस्मितश्च चतुर्भुजः ॥ ९ ॥  <br>
वनमालाधर श्रीमाञ्शोभितः पीतवाससा ।  <br>
ऊर्ध्व नभसि तद्विष्णोर्नित्यवैकुण्ठ एव च ॥ १० ॥  <br>
आत्माकाशसमो नित्यो विस्तृतश्चन्द्रबिम्बवत् ।  <br>
ईश्वरेच्छासमुद्‌भूतो निर्लक्ष्यश्च निराश्रयः ॥ ११ ॥  <br>
आकाशवत्सुविस्तारो रत्‍नौघैश्च विनिर्मितः ।  <br>
तत्र नारायणः श्रीमान्वनमाली चतुर्भुजः ॥ १२ ॥  <br>
लक्ष्मीसरस्वतीगङ्‌गातुलसीपतिरीश्वरः ।  <br>
सुनन्दनन्दकुमुदपार्षदादिभिरावृतः ॥ १३ ॥  <br>
सर्वेशः सर्वसिद्धेशो भक्तानुग्रहविग्रहः ।  <br>
श्रीकृष्णश्च द्विधाभूतो द्विभुजश्च चतुर्भुजः ॥ १४ ॥  <br>
चतुर्भुजश्च वैकुण्ठे गोलोके द्विभुजः स्वयम् ।  <br>
ऊर्ध्वं वैकुण्ठलोकाच्च पञ्चाशत्कोटियोजनात् ॥ १५ ॥  <br>
गोलोको वर्तुलाकारो वरिष्ठः सर्वलोकतः ।  <br>
अमूल्यरत्‍नखचितैर्मन्दिरैश्च विभूषितः ॥ १६ ॥  <br>
रत्‍नेन्द्रसारखचितैः स्तम्भसोपानचित्रितैः ।  <br>
मणीन्द्रदर्पणासक्तैः कपाटैः कलशोज्ज्वलैः ॥ १७ ॥  <br>
नानाचित्रविचित्रैश्च शिबिरैश्च विराजितः ।  <br>
कोटियोजनविस्तीर्णो दैर्घ्ये शतगुणस्तथा ॥ १८ ॥  <br>
विरजासरिदाकीर्णैः शतशृङ्‌गैः सुवेष्टितः ।  <br>
सरिदर्धप्रमाणेन दैर्ध्येण च ततेन च ॥ १९ ॥  <br>
शैलार्धपरिमाणेन युक्तो वृन्दावनेन च ।  <br>
तदर्धमानविलसद्‌रासमण्डलमण्डितः ॥ २० ॥  <br>
सरिच्छैलवनादीनां मध्ये गोलोक एव च ।  <br>
यथा पङ्‌कजमध्ये च कर्णिका सुमनोहरा ॥ २१ ॥  <br>
तत्र गोगोपगोपीभिर्गोपीशो रासमण्डले ।  <br>
रासेश्वर्या राधिकया संयुक्तः संततं नृप ॥ २२ ॥  <br>
द्विभुजो मुरलीहस्तः शिशुर्गोपालरूपधृत् ।  <br>
वह्निशुद्धांशुकाधानो रत्‍नभूषणभूषितः ॥ २३ ॥  <br>
चन्दनोक्षितसर्वाङ्‌गो रत्‍नमालाविराजितः ।  <br>
रत्‍नसिंहासनस्थश्च रत्‍नच्छत्रेण शोभितः ॥ २४ ॥  <br>
तथा स प्रियगोपालैः सेवितः श्वेतचामरैः ।  <br>
भूषिताभिश्च गोपीभिर्मालाचन्दनचर्चितः ॥ २५ ॥  <br>
सस्मितः सकटाक्षाभिः सुवेषाभिश्च वीक्षितः ।  <br>
कथितो लोकविस्तारो यथाशक्ति यथागमम् ॥ २६ ॥  <br>
यथाश्रुतं शंभुवक्त्रात्कालमानं निशामय ।  <br>
पात्रं षट्पलसंभूतं गंभीरं चतुरङ्‌गुलम् ॥ २७ ॥  <br>
स्वर्णमाषकृतच्छिद्रं दण्डैश्च चतुरङ्‌गुलं ।  <br>
यावज्जलप्लुतं पात्रं तत्कालं दण्डमेव च ॥ २८ ॥  <br>
दण्डद्वयं मुहूर्तं च यामस्तस्य चतुष्टयम् ।  <br>
वासरश्चाष्टभिर्यामैः पक्षस्तैर्दशपञ्चभिः ॥ २९ ॥  <br>
मासो द्वाभ्यां च पक्षाभ्यां वर्षं द्वादशमासकैः ।  <br>
मासेन वै नराणां च पितृणां तदहर्निशम् ॥ ३० ॥  <br>
कृष्णपक्षे दिनं प्रोक्तं शुक्ले रात्रिः प्रकीर्तिता ।  <br>
वत्सरेण नराणां च देवानां च दिवानिशम् ॥ ३१ ॥  <br>
अयनं ह्युत्तरमहो रात्रिर्वै दक्षिणायनम् ।  <br>
युगकर्मानुरूपं च नरादीनां वयो नृप ॥ ३२ ॥  <br>
प्रकृतेः प्राकृतानां च ब्रह्मादीनां निशामय ।  <br>
कृतं त्रेता द्वापरं च कालश्चेति चतुर्युगम् ॥ ३३ ॥  <br>
दिव्यैर्द्वादशसाहस्रैः सावधानं निशामय ।  <br>
चत्वारि त्रीणि च द्व्येकं सहस्राणि कृतादिकम् ॥ ३४ ॥  <br>
तेषां च संध्यासंध्यांशौ द्वे सहस्रे प्रकीर्तिते ।  <br>
त्रिचत्वारिंशकैर्लक्षैः सविंशतिसहस्रकैः ॥ ३५ ॥  <br>
चतुर्युगं परिमितं नरमानक्रमेण च ।  <br>
लक्षैदच सप्तदशभिः साष्टविंशसहस्रकैः ॥ ३६ ॥  <br>
कृतं युगं नृमानेन संख्याविद्‌भिः प्रकीर्तितम् ॥ ३७ ॥  <br>
सहस्रैः षण्णवतिभिर्लक्षैर्द्वादशभिः सह ।  <br>
त्रेतायुगं परिमितं कालविद्‌भिः प्रकीर्तितम् ॥ ३८ ॥  <br>
अष्टलक्षैः सह मितं चतुःषष्टिसहस्रकम् ।  <br>
परिमाणं द्वापरस्य संख्याविद्‌भिरितीरितम् ॥ ३९ ॥  <br>
सद्वात्रिंशत्सहस्रैश्च चतुर्लक्षैश्च वत्सरैः ।  <br>
नृमानाद्वै कलियुगं विदुः कालविदो बुधाः ॥ ४० ॥  <br>
यथा सप्त च वारा वै तिथयः षोडशस्मृताः ।  <br>
दिवारात्र्यश्च पक्षौ द्वौ मासो वर्षं च निर्मितम् ॥ ४१ ॥  <br>
यथा भ्रमति तच्चक्रमेवमेव चतुर्युगम् ।  <br>
यथा युगानि राजेन्द्र तथा मन्वन्तराणि च ॥ ४२ ॥  <br>
मन्वन्तरं तु दिव्यानां युगानामेकसप्ततिः ।  <br>
एवं क्रमाद्‌भ्रमन्त्येव मनवश्च चतुर्दश ॥ ४३ ॥  <br>
पञ्चविंशतिसाहस्रं षष्ट्यन्तशतपञ्चकम् ।  <br>
नरमानयुगं चैव परं मन्वन्तरं स्मृतम् ॥ ४४ ॥  <br>
आख्यानं च मनूनां च धर्मिष्ठानां नराधिप ।  <br>
यच्छ्रुतं शिववक्त्रेण तत्त्वं मत्तो निशामय ॥ ४५ ॥  <br>
आद्यो मनुर्ब्रह्मपुत्रः शतरूपा पतिव्रता ।  <br>
धर्मिष्ठानां वरिष्ठश्च गरिष्ठो मनुषु प्रभुः ॥ ४६ ॥  <br>
स्वायंभुवः शंभुशिष्यो विष्णुव्रतपरायणः ।  <br>
जीवन्मुक्तो महाज्ञानी भवतः प्रपितामहः ॥ ४७ ॥  <br>
राजसूयसहस्रं च चक्रे वै नर्मदातटे ।  <br>
त्रिलक्षमश्वमेधं च त्रिलक्षं नरमेधकम् ॥ ४८ ॥  <br>
गोमेधं च चतुर्लक्षं विधिवन्महदद्‌भुतम् ।  <br>
ब्राह्मणानां त्रिकोटीश्च भोजयामास नित्यशः ॥ ४९ ॥  <br>
पञ्चलक्षगवां मांसैः सुपक्वैर्घृतसंस्कृतैः ।  <br>
चर्व्यैश्चोष्यैर्लेह्यपेयैर्मिष्टद्रव्यैः सुदुर्लभैः ॥ ५० ॥  <br>
अमूल्यरत्‍नलक्षं च दशकोटिसुवर्णकम् ।  <br>
स्वर्णशृङ्‌गयुतं दिव्यं गवां लक्षं सूपूजितम् ॥ ५१ ॥  <br>
वह्निशुद्धानि वस्त्राणि मणीन्द्राणां च लक्षकम् ।  <br>
भूमिं च सर्वसस्याढ्यां गजेन्द्राणां चलक्षकम् ॥ ५२ ॥  <br>
त्रिलक्षमश्वरत्‍नं च शातकुम्भविभूषितम् ।  <br>
सहस्ररथरत्‍नं च शिबिकालक्षमेव च ॥ ५३ ॥  <br>
त्रिकोटिस्वर्णपात्रं च सान्नं सजलमीप्सितम् ।  <br>
त्रिकोटिस्वर्णभूषाश्च कर्पूरादिसुवासितम् ॥ ५४ ॥  <br>
ताम्बूलं सुविचित्रं च त्रिकोटिस्वर्णतल्पकम् ।  <br>
रत्‍नेन्द्रखचितैर्मञ्चै रचितैर्विश्वकर्मणा ॥ ५५ ॥  <br>
बह्निशुद्धांशुकैश्चित्रै राजितं माल्यजालकैः ।  <br>
नित्यं ददौ ब्राह्मणेभ्यो विष्णुप्रीप्यै शिवाज्ञया ॥ ५६ ॥  <br>
संप्राप्य शंकराज्ज्ञानं कृष्णमंत्रं सुदुर्लभम् ।  <br>
संप्राप्य कृष्णदास्यं च गोलोकं वै जगाम सः ॥ ५७ ॥  <br>
दृष्ट्‍वा मुक्तं स्वपुत्रं च प्रहृष्टोऽभूत्प्रजापतिः ।  <br>
तुष्टाव शंकरं तुष्टः ससृजेऽन्यं मनुं विधिः ॥ ५८ ॥  <br>
यतः स्वयंभुपुत्रोऽयमतः स्वायंभुवो मनुः ।  <br>
स्वारोचिषो मनुश्चैव द्वितीयो वह्निनन्दनः ॥ ५९ ॥  <br>
राजा वदान्यो धर्मिष्ठः स्वायंभुवसमो महान् ।  <br>
प्रियव्रतसुतावन्यौ द्वौ मनू धर्मिणां वरौ ॥ ६० ॥  <br>
तौ तृतीयौ चतुर्थो च वैष्णवौ तापसोत्तमौ ।  <br>
तौ च शंकरशिष्यौ च कृष्णभक्तिपरायणौ ॥ ६१ ॥  <br>
धर्मिष्ठानां वरिष्ठश्च रैवतः पञ्चमो मनुः ।  <br>
षष्ठश्च चाक्षुषो ज्ञेयो विष्णुभक्तिपरायणः ॥ ६२ ॥  <br>
श्राद्धदेवः सूर्यसुतो वैष्णवः सप्तमो मनुः ।  <br>
सावर्णिः सूर्यतनयो वैष्णवो मनुरष्टमः ॥ ६३ ॥  <br>
नवमो दक्षसावर्णिर्विष्णुव्रतपरायणः ।  <br>
दशमो ब्रह्मसावर्णिर्ब्रह्मज्ञानविशारदः ॥ ६४ ॥  <br>
ततश्च धर्मसावर्णिर्मनुरेकादशः स्मृतः ।  <br>
धर्मिष्ठश्च वरिष्ठश्च वैष्णवव्रततत्परः ॥ ६५ ॥  <br>
ज्ञानी च रुद्रसावर्णिर्मनुश्च द्वादशः स्मृतः ।  <br>
धर्मात्मा देवसावर्णिर्मनुरेवं त्रयोदशः ॥ ६६ ॥  <br>
चतुर्दशो महाज्ञानी चन्द्रसावर्णिरेव च ।  <br>
यावदायुर्मनूनां स्यादिन्द्राणां तावदेव हि ॥ ६७ ॥  <br>
चतुर्दशेन्द्रावच्छिन्नं ब्रह्मणो दिनमुच्यते ।  <br>
तावती ब्रह्मणो रात्रिः सा च ब्राह्मी निशा नृप ॥ ६८ ॥  <br>
कालरात्रिश्च सा ज्ञेया वेदेषु परिकीर्तिता ।  <br>
ब्रह्मणो वासरं राजन्क्षुद्रकल्पः प्रकीर्तितः ॥ ६९ ॥  <br>
सप्तकल्पे चिरंजीवी मार्कण्डेयो महातपाः ।  <br>
ब्रह्मलोकादधः सर्वे लोका दग्धाश्च तत्र वै ॥ ७० ॥  <br>
उत्थितेनैव सहसा संकर्षणमुखाग्निना ।  <br>
चन्द्रार्कब्रह्मपुत्राश्च ब्रह्मलोकं गता ध्रुवम् ॥ ७१ ॥  <br>
ब्रह्मरात्रिव्यतीते तु पुनश्च ससृजे विधिः ।  <br>
तस्यां ब्रह्मनिशायां च क्षुद्रः प्रलय उच्यते ॥ ७२ ॥  <br>
देवाश्च मनवश्चैव तत्र दग्धा नरादयः ।  <br>
एवं त्रिंशद्‌दिवारात्रैर्ब्रह्मणो मास एव च ॥ ७३ ॥  <br>
वर्षं द्वादशमासंश्च ब्रह्मसंबन्धि चैव हि ।  <br>
एवं पञ्चदशाब्दे तु गते च ब्रह्मणो नृप ॥ ७४ ॥  <br>
दैनन्दिनस्तु प्रलयो वेदेषु परिकीर्तितः  ॥ ७५ ॥  <br>
मोहरात्रिश्च सा प्रोक्ता वेदविद्‌भिः पुरातनैः ।  <br>
तत्र सर्वे प्रणष्टाः स्युश्चन्द्रार्कादिदिगीश्वराः ॥ ७६ ॥  <br>
आदित्या वसवो रुद्रा मनवो मानवादयः ।  <br>
ऋषयो मुनयश्चैव गन्धर्वा राक्षसादयः ॥ ७७ ॥  <br>
मार्कण्डेयो लोमशश्च पेचकश्चिरजीविनः ।  <br>
इन्द्रद्युम्नश्च नृपतिश्चाकूपारश्च कच्छपः ॥ ७८ ॥  <br>
नाडीजङ्‍घो बकश्चैव सर्वे नष्टाश्च तत्र वै ।  <br>
ब्रह्मलोकादधः सर्वे लोका नागालयास्तथा ॥ ७९ ॥  <br>
ब्रह्मलोकं ययुः सर्वे ब्रह्मपुत्रादयस्तथा ।  <br>
गते दैनंदिने ब्रह्मा लोकांश्च ससृजे पुनः ॥ ८० ॥  <br>
एवं शताब्दपर्यन्तं परमायुः प्रजापतेः ।  <br>
ब्रह्मणश्च निपाते च महाकल्पो भवेन्नृप ॥ ८१ ॥  <br>
प्रकीर्तिता महारात्रिः सैव चेह पुरातनैः ।  <br>
ब्रह्मणश्च निपाते च ब्रह्माण्डौघो जलप्लुतः ॥ ८२ ॥  <br>
वेदमाता च सावित्री वेदा धर्मादयस्तथा ।  <br>
सर्वे प्रणष्टा मृत्युश्च प्रकृतिं च शिवं विना ॥ ८३ ॥  <br>
नारायणे प्रलीनाश्च विश्वस्था वैष्णवास्तथा ।  <br>
कालाग्निरुद्रः संहर्ता सर्वरुद्रगणैः सह ॥ ८४ ॥  <br>
मृत्युंजये महादेवे प्रलीनः स तमोगुणः ।  <br>
ब्रह्मणश्च निपातेन निमेषः प्रकृतेर्भवेत् ॥ ८५ ॥  <br>
नारायणस्य शंभोश्च महाविष्णोश्च निश्चितम् ।  <br>
निमेषान्ते पुनः सृष्टिर्भवेत्कृष्णेच्छया नृप ॥ ८६ ॥  <br>
कृष्णो निमेषरहितो निर्गुणः प्रकृते परः ।  <br>
सगुणानां निमेषश्च कालसंख्यावयोमितः ॥ ८७ ॥  <br>
निर्गुणस्य च नित्यस्य चाऽऽद्यन्तरहितस्य च ।  <br>
निमेषाणां सहस्रेण प्रकृतेर्दण्ड उच्यते ॥ ८८ ॥  <br>
षष्टिदण्डात्मकस्तस्य वासरश्च प्रकीर्तितः ।  <br>
त्रिंशद्‌रात्रिदिनैर्मासो वर्षं द्वादशमासकैः ॥ ८९ ॥  <br>
एवं गते शताब्दे च श्रीकृष्णे प्रकृतेर्लयः ।  <br>
प्रकृत्यां च प्रलीनायां श्रीकृष्णे प्राकृतो लयः ॥ ९० ॥  <br>
सर्वान्संहृत्य सा चैका महाविष्णोः प्रसूश्च या ।  <br>
कृष्णवक्षसि लीना च मूलप्रकृतिरीश्वरी ॥ ९१ ॥  <br>
सन्तो वदन्ति तां दुर्गां विष्णुमायां सनातनीम् ।  <br>
सर्वशक्तिस्वरूपां च परां नारायणीं सतीम् ॥ ९२ ॥  <br>
बुद्ध्यधिष्ठातृदेवीं च कृष्णस्य त्रिगुणात्मिकाम् ।  <br>
यन्मायामोहिताश्चैव ब्रह्मविष्णुशिवादयः ॥ ९३ ॥  <br>
वैष्णवास्तां महालक्ष्मीं परां राधां वदन्ति ते ।  <br>
यदर्धाङ्‌गा महालक्ष्मीः प्रिया नारायणस्य च ॥ ९४ ॥  <br>
प्राणाधिष्ठातृदेवीं च प्रेम्णा प्राणाधिकां वराम् ।  <br>
स्थिरप्रेममयीं शक्तिं निर्गुणां निर्गुणस्य च ॥ ९५ ॥  <br>
नारायणश्च शंभुश्च संहृत्य स्वगणान्बहून् ।  <br>
शुद्धसत्त्वस्वरूपी श्रीकृष्णे लीनश्च निर्गुणे ॥ ९६ ॥  <br>
गोपा गोप्यश्च गावश्च सवत्साश्च नराधिप ।  <br>
सर्वे लीनाः प्रकृत्यां च प्रकृतिः परमेश्वरे ॥ ९७ ॥  <br>
महाविष्णौ विलीनाश्च ते सर्वे क्षुद्रविष्णवः ।  <br>
महाविष्णुः प्रकृत्यां च सा चैवं परमात्मनि ॥ ९८ ॥  <br>
प्रकृतिर्योगनिद्रा च श्रीकृष्णनयनद्वये ।  <br>
अधिष्ठानं चकारैवं मायया चेश्वरेच्छया ॥ ९९ ॥  <br>
प्रकृतेर्वासरो यावन्मितः कालः प्रकीर्तितः ।  <br>
तावद्वृन्दावने निद्रा कृष्णस्य परमात्मनः ॥ १०० ॥  <br>
अमूल्यरत्‍नतल्पे च वह्निशुद्धांशुकार्चिते ।  <br>
गन्धचन्दनमाल्यौघवाय्वादिसुरभीकृते ॥ १०१ ॥  <br>
पुनः प्रजागरे तस्य सर्वसृष्टिर्भवेत्पुनः ।  <br>
एवं सर्वे प्राकृताश्च श्रीकृष्णं निर्गुणं विना ॥ १०२ ॥  <br>
तद्वन्दनं तक्त्यरण तस्य ध्यानं तदर्चनम् ।  <br>
कीर्तनं तद्‌गुणानां च महापातकनाशनम् ॥ १०३ ॥  <br>
एतत्ते कथितं सर्वं यद्यन्मृत्युंजयाच्छ्रुतम् ।  <br>
यथागमं महाराज किं भूयः श्रोतुमिच्छसि ॥ १०४ ॥  <br>
सुयज्ञ उवाच <br>
कालाग्निरुद्रो विश्वानां संहर्ता च तमोगुणः ।  <br>
ब्रह्मणोऽन्ते विलीनश्च सत्त्वं मृत्युंजये शिवे ॥ १०५ ॥  <br>
शिवो लीनो निर्गुणे च श्रीकृष्णे प्राकृते लये ।  <br>
कथं तव गुरोर्नाम मृत्युंजय इति श्रुतम् ॥ १०६ ॥  <br>
कथं प्रसूर्महाविष्णोर्मूलप्रकृतिरीश्वरो ।  <br>
असंख्यानि च विश्वानि सन्ति वै यस्य लोमसु ॥ १०७ ॥  <br>
सुतपा उवाच <br>
ब्रह्मणोऽन्ते मृत्युकन्या प्रणष्टा जलबिन्दुवत् ।  <br>
संहर्त्री सर्वलोकानां ब्रह्मादीनां नराधिप ॥ १०८ ॥  <br>
कतिधा मृत्युकन्यानां ब्रह्मणा कोटिशो लये ।  <br>
कालेन लीनः शंभुश्च सत्त्वरूपेच निर्गुणे ॥ १०९ ॥  <br>
मृत्युकन्या जिता शश्वच्छिवेन गुरुणा मम ।  <br>
न मृत्युना जितः शंभुः कल्पे कल्पे श्रुतौ श्रुतम् ॥ ११० ॥  <br>
शंभुर्नारायणस्यैव प्रकृतेश्च नराधिप ।  <br>
नित्यानां लीनता नित्ये तन्माया न तु वास्तवी ॥ १११ ॥  <br>
स्वयंपुमान्निर्गुणश्च कालेन सगुणः स्वयम् ।  <br>
स्वयं नारायणः शंभुर्मायया प्रकृतिः स्वयम् ॥ ११२ ॥  <br>
तदंशस्तत्समः शश्वद्यथा वह्नेः स्फुलिङ्‌गवत् ।  <br>
ये ये च ब्रह्मणा सृष्टा रुद्रादित्यादयस्तथा ॥ ११३ ॥  <br>
कल्पे कल्पे जितास्ते ते नश्वरा मृत्युकन्यया ।  <br>
न शिवो ब्रह्मणा सृष्टः सत्यो नित्यः सनातनः ॥ ११४ ॥  <br>
कतिधा ब्रह्मणां पातो यन्निमेषेण भूमिप ।  <br>
अथाऽऽदिसर्गे श्रीकृष्णः प्रकृत्यां च जगद्‌गुरुः ॥ ११५ ॥  <br>
चकार वीर्याधानं च पुण्ये वृन्दावने वने ।  <br>
तद्वामांशसमुद्‌भूता रासे रासेश्वरी परा ॥ ११६ ॥  <br>
गर्भं दधार सा राधा यावद्वै ब्रह्मणो वयः ।  <br>
ततः सुषाव सा डिम्भं गोलोके रासमण्डले ॥ ११७ ॥  <br>
चुकोप डिम्भं सा  दृष्ट्‍वा हृदयेन विदूयता ।  <br>
तड्‌डिम्भं प्रेरयामास तदधो विश्वगोलके ॥ ११८ ॥  <br>
त्यक्त्वाऽपत्यं महादेवी रुरोद च मुहुर्मुहुः ।  <br>
कृष्णस्तां बोधयामास महायोगेन योगवित् ॥ ११९ ॥  <br>
बभूव तस्माड्‌डिम्भाच्च सर्वाधारो महाविराट् ॥ १२० ॥  <br>
सुयज्ञ उवाच <br>
अद्य मे सफलं जन्म जीवनं सार्थकं मम ।  <br>
शापो मे वररूपश्चाप्यभवद्‌भक्तिकारणम् ॥ १२१ ॥  <br>
सुदुर्लभा हरेर्भक्तिः सर्वमङ्‌गलमङ्‌गला ।  <br>
न तस्याश्च समं विप्र वेदोक्तं भक्तिपञ्चकम् ॥ १२२ ॥  <br>
यथा भक्तिर्मम भवेच्छ्रीकृष्णे परमात्मनि ।  <br>
सुदुर्लभा च सर्वेषां तत्कुरुष्व महामुने ॥ १२३ ॥  <br>
नह्यम्मयानि तीर्थानि न देवा मृच्छिलामयाः ।  <br>
ते पुनन्त्युरुकालेन कृष्णभक्ताश्च दर्शनात् ॥ १२४ ॥  <br>
सर्वेषामाश्रमाणां च द्विजातेर्जातिरुत्तमा ।  <br>
स्वधर्मनिरतश्चैव तेषु श्रेष्ठश्च भारते ॥ १२५ ॥  <br>
कृष्णमन्त्रोपासकश्च कृष्णभक्तिपरायणः ।  <br>
नित्यं नैवेद्यभोजी च ततः श्रेष्ठो महाञ्छुचिः ॥ १२६ ॥  <br>
त्वां वैष्णवं द्विजश्रेष्ठं महाज्ञानार्णवं परम् ।  <br>
संप्राप्य शिवशिष्यं च कं यामि शरणं मुने ॥ १२७ ॥  <br>
अधुनाऽहं गलत्कुष्ठी तव शापान्महामुने ।  <br>
कथं तपस्यामशुचिर्नाधिकारी करोमि च ॥ १२८ ॥  <br>
सुतपा उवाच <br>
हरिभक्तिप्रदात्री सा विष्णुमाया सनातनी ।  <br>
सा व याननुगृह्णाति तेभ्यो भक्तिं ददाति च ॥ १२९ ॥  <br>
यांश्च माया मोहयति तेभ्यस्तां न ददाति व ।  <br>
करोति वञ्चनां तेषां नश्वरेण धनेन च ॥ १३० ॥  <br>
कृष्णप्रेममयी शक्तिं प्राणाधिष्ठातृदेवताम् ।  <br>
भज राधां निर्गुणां तां प्रदात्रो सर्वसंपदाम् ॥ १३१ ॥  <br>
शीघ्रं यास्यसि गोलोकं तदनुग्रहसेवया ।  <br>
या सेविता श्रीकृष्णेन सर्वाराध्येन पूजिता ॥ १३२ ॥  <br>
ध्यानसाध्यं दुराराध्यं भक्ताः संसेव्य निर्गुणम् ।  <br>
सुचिरेण च गोलोकं प्रयान्ति बहुजन्मतः ॥ १३३ ॥  <br>
कृपामयीं च संसेव्य भक्ता यान्त्यचिरेण वै ।  <br>
सा प्रसूश्च महाविष्णोः सर्वसंपत्स्वरूपिणी ॥ १३४ ॥  <br>
विप्रपादोदकं भुङ्क्ष्व वर्षं च संयतः शुचिः ।  <br>
कामदेवस्वरूपश्च रोगहीनो भविष्यसि ॥ १३५ ॥  <br>
विप्रपादोदकक्लिन्ना यावत्तिष्ठति मेदिनी ।  <br>
तावत्पुष्करपत्रेषु पिबन्ति पितरो जलम् ॥ १३६ ॥  <br>
पृथिव्यां यानि तीर्थानि तानि तीर्थानि सागरे ।  <br>
सागरे यानि तीर्थानि विप्रपादेषु तानि च ॥ १३७ ॥  <br>
विप्रपादोदकं चैव पापव्याधिविनाशनम् ।  <br>
सर्वतीर्थोदकसमं भुक्तिमुक्तिप्रदं शुभम् ॥ १३८ ॥  <br>
विप्रो मानवरूपी च देवदेवो जनार्दनः ।  <br>
विप्रेण दत्तं द्रव्यं च भुञ्जते सर्वदेवताः ॥ १३९ ॥  <br>
इत्येवमुक्त्वा विप्रश्च गृहीत्वा तस्य पूजनम् ।  <br>
जगाम गृहमित्युक्त्वा त्वायास्ये वत्सरान्तरे ॥ १४० ॥  <br>
भक्त्या च बुभुजे राजा विप्रपादोदकं शिवे ।  <br>
विप्रांश्च पूजयामास भोजयामास वत्सरम् ॥ १४१ ॥  <br>
संवत्सरे व्यतीते तु निर्मुक्तो व्याधितो नृपः ।  <br>
आजगाम मुनिश्रेष्ठः सुतपाः कश्यपाग्रणीः ॥ १४२ ॥  <br>
राधापूजाविधानं च स्तोत्रं च कवचं मनुम् ।  <br>
ध्यानं च सामवेदोक्तं ददौ तस्मै नृपाय सः ॥ १४३ ॥  <br>
राजन्निर्गम्यतां शीघ्रमित्युक्त्वा तपसे मुनिः ।  <br>
जगाम स्वालयाद्‌दुर्गं निर्जगाम त्वरन्नृपः ॥ १४४ ॥  <br>
रुरुदुर्बान्धवाः सर्वे त्रिरात्रं शोकमूर्च्छिताः ।  <br>
भार्याश्च तत्यजुः प्राणान्पुत्रो राजा बभूव ह ॥ १४५ ॥  <br>
सुयशः पुष्करं गत्वा चक्रे वै दुष्करं तपः ।  <br>
दिव्यं वर्षशतं राजा जजाप परमं मनुम् ॥ १४६ ॥  <br>
तदा ददर्श गगने रथस्थां परमेश्वरीम् ।  <br>
स तद्‌दर्शनमात्रेण निष्पापश्च बभूव ह ॥ १४७ ॥  <br>
तत्याज मानुषं देहं दिव्यां मूर्तिं दधार ह ।  <br>
सा देवी तेन यानेन रत्‍नेन्द्रैर्निमितेन च ॥ १४८ ॥  <br>
नृपं नीत्वा च गोलोकं तत्र चैषा ययौ तदा ।  <br>
राजा ददर्श गोलोकं नद्या विरजयाऽऽवृतम् ॥ १४९ ॥  <br>
वेष्टितं पर्वतेनैव शतशृङ्‌गेण चारुणा ।  <br>
श्रीवृन्दावनसंयुक्तं रासमण्डलमण्डितम् ॥ १५० ॥  <br>
गोगोपगोपीनिकरैः शोभितं परिसेवितैः ।  <br>
रत्‍नेन्द्रसारखचितैर्मन्दिरैः सुमनोहरैः ॥ १५१ ॥  <br>
नानाचित्रविचित्रैश्च राजितं परिशोभितम् ।  <br>
सप्तत्रिंशद्‌‍भिराक्रीडैः कल्पवृक्षसमन्वितैः ॥ १५२ ॥  <br>
पारिजातद्रुमाकीणैर्वेष्टितं कामधेनुभिः ।  <br>
आकाशवत्सुविस्तीर्णं वर्तुलं चन्द्रबिम्बवत् ॥ १५३ ॥  <br>
अत्यूर्ध्वमपि वैकुण्ठात्पञ्चाशत्कोटियोजनम् ।  <br>
शून्ये स्थितं निराधारं ध्रुवमेवेश्वरेच्छया ॥ १५४ ॥  <br>
आत्माकाशसमं नित्यमस्माकं च सुदुर्लभम् ।  <br>
अहं नारायणोऽनन्तो ब्रह्मा विष्णुर्महान्विराट् ॥ १५५ ॥  <br>
धर्मक्षुद्रविराट्संघो गङ्‌गा लक्ष्मी सरस्वती ।  <br>
त्वं विष्णुमाया सावित्री तुलसी च गणेश्वरः ॥ १५६ ॥  <br>
सनत्कुमारः स्कन्दश्च नरनारायणावृषी ।  <br>
कपिलो दक्षिणा यज्ञो ब्रह्मपुत्राश्च योगिनः ॥ १५७ ॥  <br>
पवनो वरुणश्चन्द्रः सूर्यो रुद्रो हुताशनः ।  <br>
कृष्णमन्त्रोपासकाश्च भारतस्थाश्च वैष्णवाः ॥ १५८ ॥  <br>
एभिर्दृष्टश्च गोलोको नान्यैर्दृष्टः कदाचन ।  <br>
निरामये च तत्रैव रत्‍नसिंहासने स्थितम् ॥ १५९ ॥  <br>
रत्‍नमालाकिरीटैश्च भूषितं रत्‍नभूषणैः ।  <br>
सुनिर्मलैः पीतवस्त्रैर्वह्निशुद्धैर्विराजितम् ॥ १६० ॥  <br>
चन्दनोक्षितसर्वाङ्‌गं किशोरं गोपरूपिणम् ।  <br>
नवीननीरदश्यामं श्वेतपङ्‌कजलोचनम् ॥ १६१ ॥  <br>
शरत्पार्वणचन्द्रास्यमीषद्धास्यं मनोहरम् ।  <br>
द्विभुजं मुरलीहस्तं भक्तानुग्रहविग्रहम् ॥ १६२ ॥  <br>
स्वेच्छामयं परं ब्रह्म निर्गुणं प्रकृतेः परम् ।  <br>
ध्यानसाध्यं दुराराध्यमस्माकं च सुदुर्लभम् ॥ १६३ ॥  <br>
प्रियैर्द्वादशगोपालैः सेवितं श्वेतचामरैः ।  <br>
वीक्षितं गोपिकावृन्दैः सस्मितैः सुमनोहरैः ॥ १६४ ॥  <br>
पीडितैः कामबाणैश्च शश्वत्सुस्थिरयौवनैः ।  <br>
वह्निशुद्धांशुकाधानै रत्‍नभूषणभूषितैः ॥ १६५ ॥  <br>
रासमण्डलमध्यस्थं श्रीकृष्णं च परात्परम् ।  <br>
ददर्श राजा तत्रैव राधया दर्शितं तदा ॥ १६६ ॥  <br>
स्तुतं चतुर्भिर्वेदैश्च मूर्तिमद्‌भिर्मनोहरैः ।  <br>
रागिणीनां च रागाणामतीव सुमनोहरम् ॥ १६७ ॥  <br>
श्रुतवन्तं च संगीतं यन्त्रवक्त्रोत्थितं शिवे ।  <br>
नित्यया च सनातन्या प्रकृत्या च सह त्वया ॥ १६८ ॥  <br>
शश्वत्पूजितपादाब्जमखण्डतुलसीदलैः ।  <br>
कस्तूरीकुङ्‌कुमाक्तैश्च गन्धचन्दनचर्चितैः ॥ १६९ ॥  <br>
दूर्वाभिरक्षताभिश्च पारिजातप्रसूनकैः ।  <br>
निर्मलैर्विरजातोयैर्दत्तार्घ्यैरतिशोभितम् ॥ १७० ॥  <br>
सुप्रसन्नं स्वतन्त्रं च सर्वकारणकारणम् ।  <br>
सर्वेषां चान्तरात्मानं सर्वेशं सर्वजीवनम् ॥ १७१ ॥  <br>
सर्वाधारं परं पूज्यं ब्रह्मज्योतिः सनातनम् ।  <br>
सर्वसंपत्स्वरूपं च दातारं सर्वसंपदाम् ॥ १७२ ॥  <br>
सर्वमङ्‌गलरूपं च सर्वमङ्‌गलकारणम् ।  <br>
सर्वमङ्‌गलदं सर्वमङ्‌गलानां च मङ्‌गलम् ॥ १७३ ॥  <br>
तं दृष्ट्‍वा नृपतिस्त्रस्तो ह्यवरुह्य रथात्त्वरन् ।  <br>
साश्रूनेत्रः पुलकितो मूर्ध्ना स प्रणनाम च ॥ १७४ ॥  <br>
परमात्मा ददौ तस्मै स्वदास्यं च शुभाशिषम् ।  <br>
स्वभक्तिं निश्चलां सत्यामस्माकं च सुदुर्लभाम् ॥ १७५ ॥  <br>
राधाऽवरुह्य स्वरथात्कृष्णवक्षस्युवास सा ।  <br>
गोपीभिः सुप्रियाभिश्च सेविता श्वेतचामरैः ॥ १७६ ॥  <br>
संभाषिता श्रीकृष्णेन सस्मितेन च पूजिता ।  <br>
समुत्थितेन सहसा भक्त्या वै संभ्रमेण च ॥ १७७ ॥  <br>
आदौ राधां समुच्चार्य पश्चात्कृष्णं च माधवम् ।  <br>
प्रवदन्ति च वेदेषु वेदविद्‌भिः पुरातनैः ॥ १७८ ॥  <br>
विपर्ययं ये वदन्ति ये निन्दन्ति जगत्प्रसूम् ।   <br>
कृष्णप्राणाधिकां प्रेममयीं शक्तिं च राधिकाम् ॥ १७९ ॥  <br>
ते पच्यन्ते कालसूत्रे यावच्चन्द्रदिवाकरौ ।  <br>
भवन्ति स्त्रीपुत्रहीना रोगिणः शतजन्मसु ॥ १८० ॥  <br>
इत्येवं कथितं दुर्गे राधिकाख्यानमुत्तमम् ।  <br>
सा त्वं सती भगवती वैष्णवी च सनातनी ॥ १८१ ॥  <br>
नारायणी विष्णुमाया मूलप्रकृतिरीश्वरी ।  <br>
मायया मां पृच्छसि त्वं सर्वज्ञा सर्वरूपिणी ॥ १८२ ॥  <br>
स्त्रीजातिष्वधिदेवी च परा जातिस्मरा वरा ।  <br>
कथितं राधिकाख्यानं किं भूयः श्रोतुमिच्छसि ॥ १८३ ॥  <br>
इति श्री ब्रह्मवैवर्तमहापुराणे प्रकृतिखण्डे  <br>
नारदनारायणसंवादे हरगौरीसंवादे राधोपाख्याने  <br>
सुयज्ञोपाख्याने सुयज्ञगोलोकगमनं <br>
नाम चतुःपञ्चाशत्तमोऽध्यायः ॥ ५४ ॥  <br>
</p><br>

<p style="text-align:right;margin-right:30px; font-size:1.3em;"><a href="#top">GO TOP</a></p><br><br><br>
</td></tr></table></body></html><br>
<br>
<!--  CHECKED - 13-01-2018  -->
