<html>
<head>
<meta http-equiv="content-type" content="text/html; charset=utf-8">
<title>
ब्रह्मवैवर्तपुराणम्   -  द्वितीयं प्रकृतिखण्डम्   -  षष्ठोऽध्यायः 
</title>
<link rel="stylesheet" type="text/css" href="../css/brahmav.css"> 

<a name="top"></a>

</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../upa/intro-upa.htm">प्रस्तावना</a></li>
		<li><a href="../upa/intro-dasho.htm">दशोपनिषदे</a></li>
		<li><a href="../upa/intro-vaishnavo.htm">वैष्णव उपनिषदे</a></li>
		<li><a href="../upa/intro-shaiva.htm">शैव उपनिषदे</a></li>
		<li><a href="../upa/intro-shakta.htm">शाक्त उपनिषदे</a></li>
		<li><a href="../upa/intro-samanya.htm">सामान्य उपनिषदे</a></li>
		<li><a href="../upa/intro-sanyasa.htm">संन्यास उपनिषदे</a></li>
		<li><a href="../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#A7B0EF">

<table width="80%" border="0" align="center" bgcolor="#f8e0d7">
<tr><td> 

<div class="pre">
<a href="adhyaya-02-05.htm">मागील अध्याय</a>
</div>
<div class="nex">
<a href="adhyaya-02-07.htm">पुढचा अध्याय</a>
<br></div><br>

<p class="hdr1">
ब्रह्मवैवर्तपुराणम्</p>
<p class="hdr2">
द्वितीयं प्रकृतिखण्डम्  -  षष्ठोऽध्यायः </p>

<p class="hdr3">
सरस्वत्युपाख्यानम्  - </p><br>

<p class="shl">
नारायण उवाच<br>
सरस्वती सा वैकुण्ठे स्वयं नारायणान्तिके । <br>
गङ्गाशापेन कलया कलहाद्‌भारते सरित् ॥ १ ॥ <br>
पुण्यदा पुण्यजननी पुण्यतीर्थस्वरूपिणी |  <br>
पुण्यवद्‌भिर्निषेव्या च स्थितिः पुण्यवतां मुने ॥ २ ॥ <br>
तपस्विनां तपोरूपा तपस्याकाररूपिणी । <br>
कृतपापेध्मदाहाय ज्वलदग्निस्वरूपिणी ॥ ३ ॥ <br>
ज्ञाने सरस्वतीतोये गतं यैर्मानवैर्भुवि । <br>
तेषां स्थितिश्च वैकुण्ठे सुचिरं हरिसंसदि ॥ ४ ॥ <br>
भारते कृतपापश्च स्नात्वा तत्रैव लीलया । <br>
मुच्यते सर्वपापेभ्यो विष्णुलोके वसेच्चिरम् ॥ ५ ॥ <br>
चतुर्दश्यां पौर्णमास्यामक्षयायां दिनक्षये । <br>
ग्रहणे च व्यतीपातेऽन्यस्मिन्पुण्यदिनेऽपि च ॥ ६ ॥ <br>
अनुषङ्गेण यः स्नाति हेलया श्रद्धयाऽपि वा । <br>
सारूप्यं लभते नूनं वैकुण्ठे स हरेरपि ॥ ७ ॥ <br>
सरस्वतीमन्त्रकं च मासमेकं तु यो जपेत् । <br>
महामूर्खः कवीन्द्रश्च स भवेन्नात्र संशयः ॥ ८ ॥ <br>
नित्यं सरस्वतीतोये यः स्नात्वा मुण्डयेन्नरः । <br>
न गर्भवासं कुरुते पुनरेव स मानवः ॥ ९ ॥ <br>
इत्येवं कथितं किंचिद्‌भारतीगुणकीर्तनम् । <br>
सुखदं मोक्षदं सारं किं भूयः श्रोतुमिच्छसि ॥ १० ॥ <br>
सौतिरुवाच<br>
नारायणवचः श्रुत्वा नारदो मुनिसत्तमः । <br>
पुनः पप्रच्छ संदेहच्छेदं शौनक सत्वरम् ॥ ११ ॥ <br>
नारद उवाच<br>
कयं सरस्वतीदेवी गङ्गाशापेन भारते । <br>
कलया कलहेनैव समभूत्पुण्यदा सरित् ॥ १२ ॥ <br>
श्रवणे श्रुतिसाराणां वर्धते कौतुकं मम । <br>
कथामृतानां नो तृप्तिः केन श्रेयसि तृप्यते ॥ १३ ॥ <br>
कथं शशाप सा गङ्गा पूजितां तां सरस्वतीम् । <br>
शान्तसत्त्वस्वरूपा च पुण्यदा सर्वदा नृणाम् ॥ १४ ॥ <br>
तेजीस्विन्योर्द्वयोर्वादकारणं श्रुतिसुन्दरम् । <br>
सुदुर्लभं पुराणेषु तन्मे व्याख्यातुमर्हसि ॥ १५ ॥ <br>
नारायण उवाच<br>
शृणु नारद वक्ष्यामि कथामेतां पुरातनीम् । <br>
यस्याः स्मरणमात्रेण सर्वपापात्प्रमुच्यते ॥ १६ ॥ <br>
लक्ष्मीः सरस्वती गङ्गा तिस्रो भार्या हरेरपि । <br>
प्रेम्णा समास्तास्तिष्ठन्ति सततं हरिसंनिधौ ॥ १७ ॥ <br>
चकार सैकदा गङ्गा विष्णोर्मुखनिरीक्षणम् । <br>
सस्मिता च सकामा च सकटाक्षं पुनः पुनः ॥ १८ ॥ <br>
विभुर्जहास तद्वक्त्रं निरीक्ष्य च मुदा क्षणम् । <br>
क्षमां चकार तद्‌दृष्टया लक्ष्मीर्नैव सरस्वती ॥ १९ ॥ <br>
बोधयामास तां पद्मा सत्त्वरूपा च सस्मिता । <br>
क्रोधाविष्टा च सा वाणी न च शान्ता बभूव ह ॥ २० ॥ <br>
उवाच गङ्गाभर्तारं रक्तास्या रक्तलोचना । <br>
कम्पिता कोपवेगेन शश्वत्प्रस्फुरिताधरा ॥ २१ ॥ <br>
सरस्वत्युवाच<br>
सर्वत्र समताबुद्धिः सद्‌भर्तुः कामिनीः प्रति । <br>
धर्मिष्ठस्य वरिष्ठस्य विपरीता खलस्य च ॥ २२ ॥ <br>
ज्ञातं सौभाग्यमधिकं गङ्गायां ते गदाधर । <br>
कमलायां च तत्तुल्यं न च किंचिन्मयि प्रभो ॥ २३ ॥ <br>
गङ्गायाः पद्मया सार्धं प्रीतिश्वापि सुसंमता । <br>
क्षमा चकार तेनेदं विपरीतं हरिप्रिया ॥ २४ ॥ <br>
किं जीवनेन मेऽत्रैव दुर्भगायाश्च सांप्रतम् । <br>
निष्फलं जीवनं तस्या या पत्युः प्रेमवञ्चिता ॥ २५ ॥ <br>
त्वां सर्वेशं सत्त्वरूपं ये वदन्ति मनीषिणः । <br>
ते मूर्खा न वेदज्ञा न जानन्ति मतिं तव ॥ २६ ॥ <br>
सरस्वतीवचः श्रुत्वा दृष्ट्‍वा ता कोपसंयुताम् । <br>
मनसा तु समालोच्य स जगाम बहिः सभाम् ॥ २७ ॥ <br>
गते नारायणे गङ्गामवोचन्निर्भयं रुषा । <br>
वागधिष्ठातृदेवी सा वाक्यं श्रवणदुःसहम् ॥ २८ ॥ <br>
हे निर्लज्जे सकामे त्वं स्वामिगर्वं करोषि किम् । <br>
अधिकं स्वामिसौभाग्यं विज्ञापयितुमिच्छसि ॥ २९ ॥ <br>
मानहानिं करिष्यामि तवाद्य हरिसंनिधौ । <br>
किं करिष्यति ते कान्तो मम वै कान्तवल्लभे ॥ ३० ॥ <br>
इत्येवमुक्त्वा गङ्गाया जिघृक्ष केशमुद्यताम् । <br>
वारयामास तां पद्मा मध्यदेशस्थिता सती ॥ ३१ ॥ <br>
शशाप वाणी तां पद्मां महाकोपवती सती । <br>
वृक्षरूपा सरिद्‌रूपा भविष्यसि न संशयः ॥ ३२ ॥ <br>
विपरीतं यतो  दृष्ट्‍वा किंचिन्नो वक्तुमर्हसि । <br>
संतिष्ठसि सभामध्ये यथा वृक्षो यथा सरित् ॥ ३३ ॥ <br>
शापं श्रुत्वा च सा देवी न शशाप चुकोप न । <br>
तत्रैव दुःखिता तस्थौ वाणीं धृत्वा करेण च ॥ ३४ ॥ <br>
अत्युद्धतां च तां  दृष्ट्‍वा कोपप्रस्फुरितानना । <br>
उवाच गङ्गा तां देवीं पद्मां पद्मविलोचना ॥ ३५ ॥ <br>
गङ्गोवाच<br>
त्वमुत्सृज महोग्रा तां पद्मे किं मे करिष्यति । <br>
वाग्दुष्टा वागधिष्ठात्री देवीयं कलहप्रिया ॥ ३६ ॥ <br>
यावती योग्यताऽस्याश्च यावती शक्तिरेव वा । <br>
तया करोतु वादं च मया सार्धं सुदुर्मुखा ॥ ३७ ॥ <br>
स्वबलं यन्मम बलं विज्ञापयितुमर्हतु । <br>
जानन्तु सर्वे ह्युभयोः प्रभावं विक्रमं सति ॥ ३८ ॥ <br>
इत्येवमुक्त्वा सा देवी वाच्यं शापं ददाविति । <br>
सरित्स्वरूपा भवतु सा या त्वामशपद्रुषा ॥ ३९ ॥ <br>
अधोमर्त्यं सा प्रयातु सन्ति यत्रैव पापिनः । <br>
कलौ तेषां च पापांशं लभिष्यति न संशयः ॥ ४० ॥ <br>
इत्येवं वचनं श्रुत्वा तां शशाप सरस्वती । <br>
त्वमेव यास्यसि महीं पापिपापं लभिष्यसि ॥ ४१ ॥ <br>
एतस्मिन्नन्तरे तत्र भगवानाजगाम ह । <br>
चतुर्भुजश्चतुर्भिश्च पार्षदैश्च चतुर्भुजैः ॥ ४२ ॥ <br>
सरस्वतीं करे धृत्वा वासयामास वक्षसि । <br>
बोधयामास सर्वज्ञः सर्वज्ञानं पुरातनम् ॥ ४३ ॥ <br>
श्रुत्वा रहस्यं तासां च शापस्य कलहस्य च । <br>
उवाच दुःखितास्ताश्च वाक्यं सामयिकं विभुः ॥ ४४ ॥ <br>
श्रीभगवानुवाच <br>
लक्ष्मि त्वं कलया गच्छ धर्मध्वजगृहं शुभे । <br>
अयोनिसंभवा भूमौ तस्य कन्या भविष्यसि ॥४५॥<br>
तत्रैव दैवदोषेण वृक्षत्वं च लभिष्यसि । <br>
मदंशस्यासुरस्यैव शङ्खचूडस्य कामिनी ॥४६॥<br>
भूत्वा पश्चाच्च मत्पत्नी भविष्यसि न संशयः । <br>
त्रैलोक्यपावनी नाम्ना तुलसीतिच भारते ॥४७॥<br>
कलया च सरिद्‌भूत्वा शीध्रं गच्छ वरानने । <br>
भारतं भारतीशापान्नाम्ना पद्मावती भव ॥४८॥<br>
गङ्गे यास्यसि चांशेन पश्चात्त्वं विश्वपावनी । <br>
भारतं भारतीशापात्पापदाहाय देहिनाम् ॥४९॥<br>
भगीरथस्य तपसा तेन नीता सुदुष्करात् । <br>
नाम्ना भागीरथी पूता भविष्यसि महीतले ॥५०॥<br>
मदंशस्य समुद्रस्य जाया जाये ममाऽऽज्ञया । <br>
मत्कलांशस्य भूपस्य शन्तनोश्च सुरेश्वरि ॥५१॥<br>
गङ्गाशापेन कलया भारतं गच्छ भारति । <br>
कलहस्य फलं भुङ्‍क्ष्व सपत्नीभ्यां सहाच्युते ॥५२॥<br>
स्वयं च ब्रह्मसदनं ब्रह्मणः कामिनी भव । <br>
गङ्गा यातु शिवस्थानमत्र पद्मैव तिष्ठतु ॥५३॥<br>
शान्ता च क्रोधरहिता मद्‌भक्ता मत्स्वरूपिणी । <br>
महासाध्वी महाभागा सुशीला धर्मचारिणी ॥५४॥<br>
यदंशकलया सर्वा धर्मिष्ठाश्च पतिव्रताः । <br>
शान्तरूपाः सुशीलाश्च प्रतिविश्वेषु योषितः ॥५५॥<br>
तिस्रो भार्यास्त्रयः शालास्त्रयो भृत्याश्च बान्धवाः । <br>
ध्रुवं वेदविरुद्धाश्च न ह्येतेमङ्गलप्रदाः ॥५६॥<br>
स्त्री पुंवच्च गृहे येषां गृहिणां स्त्रीवशः पुमान् । <br>
निष्फलं जन्मवै तेषामशुभं च पदे पदे ॥५७॥<br>
मुखदुष्टा योनिदुष्टा यस्य स्त्री कलहप्रिया । <br>
अरण्यं तेन गन्तव्यं महारण्यं गृहाद्वरम् ॥५८॥<br>
जलानां च स्थलानां च फलानां प्राप्तिरेव च । <br>
सततं सुलभा तत्र न तेषां तद्गृहेऽपि च ॥५९॥<br>
वरमग्नौ स्थितिर्हिंस्रजन्तूनां संनिधौ सुखम् । <br>
ततोऽपि दुःखं पुंसां च दुष्टस्त्रीसंनिधौ ध्रुवम् ॥६०॥<br>
व्याधिज्वाला विषज्वाला वरं पुंसां वरानने । <br>
दुष्टस्त्रीणां मुखज्वाला मरणादतिरिच्यते ॥६१॥<br>
पुंसश्च स्त्रीजितस्येह जीवितं निष्फलं ध्रुवम् । <br>
यदह्ना कुरुते कर्म न तस्य फलभाग्भवेत् ॥६२॥<br>
स निन्दितोऽत्र सर्वत्र परत्र नरकं व्रजेत् । <br>
यशः कीर्तिविहीनो यो जीवन्नपि मृतो हि सः ॥६३॥<br>
बह्वीनां च सपत्नीनां नैकत्र श्रेयसी स्थितिः । <br>
एकभार्यः सुखी नैव बहुभार्यः कदाचन ॥६४॥<br>
गच्छ गङ्गे शिवस्थानं ब्रह्मस्थानं सरस्वति । <br>
अत्र तिष्ठतु मद्‌गेहे सुशीला कमलालया ॥६५॥<br>
सुसाध्या यस्य पत्नी च सुशीला च पतिव्रता । <br>
इह स्वर्गसुखं तस्य धर्ममोक्षौ परत्र च ॥६६॥<br>
पतिव्रता यस्य पत्नी स च मुक्तः शुचिः सुखी । <br>
जीवन्मृतोऽशुचिर्दुःखी दुःशीलापतिरेव यः ॥६७॥<br>
इत्युक्त्वा जगतां नाथो विरराम च नारद । <br>
अत्युच्चै रुरुदुर्देव्यः समालिङ्ग्य परस्परम् ॥६८॥<br>
ताश्च सर्वाः समालोच्य क्रमेणोचुः सदीश्वरम् । <br>
कम्पिताः साश्रुनेत्राश्च शोकेन च भयेन च ॥६९॥<br>
सरस्वत्युवाच<br>
प्रायश्चित्तं देहि नाथ दुष्टायां जन्मशोधकम् । <br>
सत्स्वामिना परित्यक्ताः कुत्र जीवन्तिकाः स्त्रियः ॥७०॥<br>
देहत्यागं करिष्यामि ध्रुवं योगेन भारते । <br>
अत्युच्चतो निपतनं प्राप्तुमर्हति निश्चितम् ॥७१॥<br>
गङ्गोवाच<br>
अहं केनापराधेन त्वया त्यक्ता जगत्पते । <br>
देहत्यागं करिष्यामि निर्दोषाया वधं लभ ॥७२॥<br>
निर्दोषकामिनीत्यागं कुरुते यो जनो भवे । <br>
स याति नरकं कल्पं किं ते सर्वेश्वरस्य वा ॥७३॥<br>
लक्ष्मीरुवाच<br>
नाथ सत्त्वस्वरूपस्त्वं कोपः कथमहो तव । <br>
प्रसादं कुरु चास्मभ्यं सदीशस्य क्षमा वरा ॥७४॥<br>
भारतं भारतीशापाद्यास्यामि कलया यदि । <br>
कतिकालं स्थितिस्तत्र कदा द्रक्ष्यामि ते पदम् ॥७५॥<br>
दास्यन्ति पापिनः पापं मह्यं स्नानावगाहनात् । <br>
केन तस्माद्विमुक्ताऽहमागमिष्यामि ते पदम् ॥७६॥<br>
कलया तुलसीरूपा धर्मध्वजसुता सती । <br>
भूत्वा कदा लभिष्यामि त्वत्पादाम्बुजमच्युत ॥७७॥<br>
वृक्षरूपा भविष्यामि तदधिष्ठातृदेवता । <br>
मामुद्धरिष्यसि कदा तन्मे ब्रूहि कृपानिधे ॥७८॥<br>
गङ्‍गा सरस्वतीशापाद्यदि यास्यति भारतम् । <br>
शापेन मुक्ता पापाच्च कदा त्वां वा लभिष्यति ॥७९॥<br>
गङ्गाशापेन सा वाणी यदि यास्यति भारतम् । <br>
कदा शापाद्विनिर्मुच्य लभिष्यति पदं तव ॥८०॥<br>
तां वाणीं ब्रह्मसदनं गङ्गां वा शिवमन्दिरम् । <br>
गन्तुं वदसि हे नाथ तत्क्षमस्व च मद्वचः ॥८१॥<br>
इत्युक्त्वा कमला कान्तपदं धृत्वा ननाम च । <br>
स्वकेशैर्वेष्टयित्वा च रुरोद च पुनः पुनः ॥८२॥<br>
उवाच पद्मनाभस्तां पद्मां कृत्वा स्ववक्षसि । <br>
ईषद्धासः प्रसन्नास्यो भक्तानुग्रहकारकः ॥८३॥<br>
नारायण उवाच<br>
त्वद्वाक्यमाचरिष्यामि स्ववाक्यं च सुरेश्वरि । <br>
समतां च करिष्यामि शृणु तत्क्रममेव च ॥८४॥<br>
भारती यातु कलया सरिद्‌रूपा च भारतम् । <br>
अर्धांशा ब्रह्मसदनं स्वयं तिष्ठतु मद्गृहे ॥८५॥<br>
भगीरथेन नीता सा गङ्गा यास्यति भारतम् । <br>
पूतं कर्तुं त्रिभुवनं स्वयं तिष्ठतु मद्गृहे ॥८६॥<br>
तत्रैव चन्द्रमौलेश्च मौलिं प्राप्स्यति दुर्लभम् । <br>
ततः स्वभावतः पूताऽप्यतिपूता भविष्यति ॥८७॥<br>
कलांशांशेन गच्छ त्वं भारते कमलोद्भवे । <br>
पद्मावती सरिद्‌रूपा तुलसी वृक्षरूपिणी ॥८८॥<br>
कलौ पञ्चसहस्रे च गते वर्षे च  मोक्षणम् । <br>
युष्माकं सरितां भूयो मद्गृहे चाऽऽगमिष्यथ ॥८९॥<br>
संपदां हेतुभूता च विपत्तिः सर्वदेहिनाम् । <br>
विना विपत्तेर्महिमा केषां पद्मे भवेद्भवे ॥९०॥<br>
मन्मन्त्रोपासकानां च सतां स्नानावगाहनात् । <br>
युष्माकं मोक्षणं पापात्पापिस्पर्शनहेतुकात् ॥९१॥<br>
पृथिव्यां यानि तीर्थानि सन्त्यसंख्यानि सुन्दरि । <br>
भविष्यन्ति च पूतानि भद्‌भक्तस्पर्शदर्शनात् ॥९२॥<br>
मन्मन्त्रोपासका भक्ता भ्रमन्ते भारते सति । <br>
पूतं कर्तुं भारतं च सुपवित्रां वसुंधराम् ॥९३॥<br>
मद्‌भक्ता यत्र तिष्ठन्ति पादं प्रक्षालयन्ति च । <br>
तत्स्थानं च महातीर्थं सुपवित्रं भवेध्रुवम् ॥९४॥<br>
स्त्रीघ्नो गोघ्नः कृतघ्नश्च ब्रह्मघ्नो गुरुतल्पगः । <br>
जीवन्मुक्तो भवेत्पूतो मद्भक्तस्पर्शदर्शनात् ॥९५॥<br>
एकादशीविहीनश्च संध्याहीनोऽपि नास्तिकः । <br>
नरघाती भवेत्सूतो मद्भक्तस्पर्शदर्शनात् ॥९६॥<br>
असिजीवी मषीजीवी धावकः शूद्रयाजकः । <br>
वृषवाहो भवेत्पूतो मद्‌भक्तस्पर्शदर्शनात् ॥९७॥<br>
विश्वासघाती मित्रघ्नो मिथ्यासाक्ष्यप्रदायकः । <br>
न्यासहारी भवेत्पूतो मद्भक्तस्पर्शदर्शनात् ॥९८॥<br>
ऋणग्रस्तो वार्धुषिको जारजः पुंश्चलीपतिः । <br>
पूतश्च पुंश्चलीपुत्रो मद्‌भक्तस्पर्शदर्शनात् ॥९९॥<br>
शूद्राणां सूपकारश्च देवलो ग्रामयाजकः । <br>
अदीक्षितो भवेत्पूतो मद्‌भक्तस्पर्शदर्शनात् ॥ १००॥<br>
अश्वत्थघातकश्चैव मद्‌भक्तानां च निन्दकः । <br>
अनिवेदितभोजी च पूतो मद्‌भक्तदर्शनात् ॥ १०१॥<br>
मातरं पितरं भार्यां भ्रातरं तनयं सुताम् । <br>
गुरोः कुलं च भगिनीं वंशहीनं च बान्धवम् ॥ १०२॥<br>
श्वश्रूं च श्वशुरं चैव यो न पुष्णाति नारद । <br>
स महापातकी पूतो मद्‌भक्तस्पर्शदर्शनात् ॥ १०३॥<br>
देवद्रव्यापहारी च विप्रद्रव्यापहारकः । <br>
लाक्षालोहरसानां च विक्रेता दुहितुस्तथा ॥ १०४॥<br>
महापातकिनश्चेते शूद्राणां शवदाहकाः । <br>
भवेयुरेते पूताश्च मद्‌भक्तस्पर्शदर्शनात् ॥ १०५॥<br>
लक्ष्मीरुवाच<br>
भक्तानां लक्षणं ब्रूहि भक्तानुग्रहकारक । <br>
येषां संदर्शनस्पर्शात्सद्यःपूता नराधमाः ॥ १०६॥<br>
हरिभक्तिविहीनाश्च महाहंकारसंयुताः । <br>
स्वप्रशंसारता धूर्ताः शठा वै साधुनिन्दकाः ॥ १०७॥<br>
पुनन्ति सर्वतीर्थानि येषां स्नानावगाहनात् । <br>
येषां च पादरजसा पूता पादोदकान्मही ॥ १०८॥<br>
येषां संदर्शनं स्पर्शं देवा वाञ्छन्ति भारते । <br>
सर्वेषां परमो लाभो वैष्णवानां समागमः ॥ १०९॥<br>
नह्यम्मयानि तीर्थानि न देवा मृच्छिलामयाः । <br>
ते पुनन्त्युरुकालेन विष्णुभक्ताः क्षणादहो ॥ ११०॥<br>
सौतिरुवाच<br>
महालक्ष्मीवचः श्रुत्वा लक्ष्मीकान्तश्च सस्मितः । <br>
निगूढतत्त्वं कथितुमृषिश्रेष्ठोपचक्रमे ॥ १११॥<br>
श्रीनारायण उवाच-<br>
भक्तानां लक्षणं लक्ष्मि गूढं श्रुतिपुराणयोः । <br>
पुण्यस्वरूपं पापघ्नं सुखदं भुक्तिमुक्तिदम् ॥ ११२॥<br>
सारभूतं गोपनीयं न वक्तव्यं खलेषु च । <br>
त्वां पवित्रां प्राणतुल्यां कथयामि निशामय ॥ ११३॥<br>
गुरुवक्त्राद्‌विष्णुमन्त्रो यस्य कर्णे विशेद्वरः । <br>
वदन्ति वेदवेदाङ्‌गात्तं पवित्रं नरोत्तमम् ॥ ११४॥<br>
पुरुषाणां शतं पूर्वं पूतं तज्जन्ममात्रतः । <br>
स्वर्गस्थं नरकस्थं वा मुक्तिं प्राप्नोति तत्क्षणात् ॥ ११५॥<br>
यैः कैश्चिद्यत्र वा जन्म लब्धं येषु च जन्तुषु । <br>
जीवन्मुक्तास्ते च पूता यान्ति काले हरेः पदम् ॥ ११६॥<br>
मद्‌भक्तियुक्तो मत्पूजानियुक्तो मद्गुणान्वितः । <br>
मद्गुणश्लाघनीयश्च मन्निविष्टश्च संततम् ॥ ११७॥<br>
मद्गुणश्रुतिमात्रेण सानन्दः पुलकान्वितः । <br>
सगद्‌गदः साश्रुनेत्रः स्वात्मविस्मृतिरेव च ॥ ११८॥<br>
न वाञ्छति सुखं मुक्तिं सालोक्यादिचतुष्टयम् । <br>
ब्रह्मत्वममरत्वं वा तद्वाञ्छा मम सेवने ॥ ११९॥<br>
इन्द्रत्वं च मनुत्वं च देवत्वं च सुदुर्लभम् । <br>
स्वर्गराज्यादिभोगं च स्वर्गेऽपि नहि वाञ्छति ॥ १२०॥<br>
ब्रह्माण्डानि विनश्यन्ति देवा ब्रह्मावयस्तथा । <br>
कल्याणभक्तियुक्तश्च मद्‌भक्तो न प्रणश्यति ॥ १२१॥<br>
भ्रमन्ति भारते भक्ता लब्ध्वा जन्म सुदुर्लभम् । <br>
तेऽपि यान्ति महीं पूतां कृत्वा तीर्थं ममाऽऽलयम् ॥ १२२॥<br>
इत्येतत्कथितं सर्वं कुरु पद्मे यथोचितम् । <br>
तदाज्ञाताश्च ताश्चक्रुर्हरिस्तस्थौ सुखासने ॥ १२३॥<br>
इति श्री ब्रह्मवैवर्तमहापुराणे प्रकृतिखण्डे नारदनारायण-<br>
संवादे  सरस्वत्युपाख्यानं नाम षष्ठोऽध्यायः ॥६॥<br>
</p><br>
<p style="text-align:right;margin-right:30px; font-size:1.3em;"><a href="#top">GO TOP</a></p><br><br><br>
</td></tr></table></body></html><br>
<br>
<!--  CHECKED - 13-01-2018  -->
