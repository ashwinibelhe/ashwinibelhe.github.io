<html>
<head>
<meta http-equiv="content-type" content="text/html; charset=utf-8">
<title>
ब्रह्मवैवर्तपुराणम्   -  द्वितीयं प्रकृतिखण्डम्   -  षोडशोऽध्यायः 
</title>
<link rel="stylesheet" type="text/css" href="../css/brahmav.css"> 

<a name="top"></a>

</head>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../upa/intro-upa.htm">प्रस्तावना</a></li>
		<li><a href="../upa/intro-dasho.htm">दशोपनिषदे</a></li>
		<li><a href="../upa/intro-vaishnavo.htm">वैष्णव उपनिषदे</a></li>
		<li><a href="../upa/intro-shaiva.htm">शैव उपनिषदे</a></li>
		<li><a href="../upa/intro-shakta.htm">शाक्त उपनिषदे</a></li>
		<li><a href="../upa/intro-samanya.htm">सामान्य उपनिषदे</a></li>
		<li><a href="../upa/intro-sanyasa.htm">संन्यास उपनिषदे</a></li>
		<li><a href="../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="../harivamsh/intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>

<body bgcolor="#A7B0EF">

<table width="80%" border="0" align="center" bgcolor="#f8e0d7">
<tr><td> 

<div class="pre">
<a href="adhyaya-02-15.htm">मागील अध्याय</a>
</div>
<div class="nex">
<a href="adhyaya-02-17.htm">पुढचा अध्याय</a>
<br></div><br>

<p class="hdr1">
ब्रह्मवैवर्तपुराणम्</p>
<p class="hdr2">
द्वितीयं प्रकृतिखण्डम्  -  षोडशोऽध्यायः </p>

<p class="hdr3">
तुलस्युपाख्यानम्  - </p><br>

<p class="shl">
श्रीनारायण उवाच<br>
तुलसी परितुष्टा सा चास्वाप्सीद्धृष्टमानसा । <br>
नवयौवनसम्पन्ना प्रशंसन्ती वराङ्‌गना ॥ १ ॥ <br>
चिक्षेप पञ्चबाणश्च पञ्च बाणांश्च तां प्रति । <br>
पुष्पायुधेन सा विद्धा पुष्पचन्दनचर्चिता ॥ २ ॥ <br>
पुलकाञ्चितसर्वाङ्‌गी कम्पिता रक्तलोचना । <br>
क्षणं सा शुष्कतां प्राप क्षणं मूर्च्छामवाप ह ॥ ३ ॥ <br>
क्षणमुद्विग्नतां प्राप क्षणं तन्द्रां सुखावहाम् । <br>
क्षणं सा दहनं प्राप क्षणं प्राप प्रमत्तताम् ॥ ४ ॥ <br>
क्षणं सा चेतनां प्राप क्षणं प्राप विषण्णताम् । <br>
उत्तिष्ठन्तौ क्षणं तल्पाद्‌गच्छन्ती निकटं क्षणम् ॥ ५ ॥ <br>
भ्रमन्ती क्षणमुद्वेगाद्‌विवसन्ती क्षणं पुनः । <br>
क्षणभेव समुद्वेगादस्वाप्सीत्पुनरेव सा ॥ ६ ॥ <br>
पुष्पचन्दनतल्पं च तद्‌बभूवातिकण्टकम् । <br>
विषमाहारकं स्वादु दिव्यरूपं फलं जलम् ॥ ७ ॥ <br>
निलयश्च निराकारः सूक्ष्मवस्त्रं हुताशनः । <br>
सिन्दुरपत्रकं चैव व्रणतुल्यं च दुःखदम् ॥ ८ ॥ <br>
क्षणं ददर्श तन्द्रायां सुवेषं पुरुषं सती । <br>
सुन्दरं च युवानं च सस्मितं रसिकेश्वरम् ॥ ९ ॥ <br>
चन्द्रनोक्षितसर्वाङ्‌गं रत्‍नभूषणभूषितम् । <br>
आगच्छन्तं माल्यवन्तं पश्यन्तं तन्मुखाम्बुजम् ॥ १० ॥ <br>
कथयन्तं रतिकथां चुम्बन्तमधरं मुहुः । <br>
शयानं पुष्पतल्पे च समाश्लिष्यन्तमङ्‌गकम् ॥ ११ ॥ <br>
पुनरेव तु गच्छन्तमागच्छन्तं वसन्तकम् । <br>
कान्त क्व यासि प्राणेश तिष्ठेत्येवमुवाच सा ॥ १२ ॥ <br>
पुनः स्वचेतनां प्राप्य विललाप पुनः पुनः । <br>
एवं तपोवने सा च तस्थौ तत्रैव नारद ॥ १३ ॥ <br>
शङ्खचूडो महायोगी जैगीषव्यान्मनोरमम् । <br>
कृष्णस्य मन्त्रं सम्प्राप्य प्राप्य सिद्धिं तु पुष्करे ॥ १४ ॥ <br>
पठन्सदा तु कवचं सर्वमङ्‌गलमङ्‌गलम् । <br>
ब्रह्मेशाच्च वरं प्राप्य यत्तन्मनसि वाञ्छितम् ॥ १५ ॥ <br>
आज्ञया ब्रह्मणः सोऽपि बदरीं वै समाययौ । <br>
आगच्छन्तं शङ्खचूडमपश्यत्तुलसी मुने ॥ १६ ॥ <br>
नवयौवनसंपन्नं कामदेवसमप्रभम् । <br>
श्वेतचम्पकवर्णाभं रत्‍नभूषणभूषितम् ॥ १७ ॥ <br>
शरत्पार्वणचन्द्रास्यं शरत्पङ्‌कजलोचनम् । <br>
महारत्‍नगणाक्लृप्तविमानस्थं मनोहरम् ॥ १८ ॥ <br>
रत्‍नकुण्डलयुग्माढ्यगण्डस्थलविराजितम् । <br>
पारिजातप्रसूनाढ्यमाल्यवन्तं च सुस्थितम् ॥ १९ ॥ <br>
कस्तूरीकुङ्कुमयुतं सुगन्धितिलकोज्ज्वलम् । <br>
सा  दृष्ट्‍वा संनिधाने तं मुखमाच्छाद्य वाससा ॥ २० ॥ <br>
सस्मिता तं निरीक्षन्ती सकटाक्षं पुनः पुनः । <br>
बभूव सा नम्रमुखी नवसङ्‌गमलज्जिता ॥ २१ ॥ <br>
कामुकी कामबाणेन पीडिता पुलकान्विता । <br>
पिबन्ती तन्मुखाम्भोजं लोचनाभ्यां च संततम् ॥ २२ ॥ <br>
ददर्श शङ्खचूडश्च कन्यामेकां तपोवने । <br>
पुष्पचन्दनतल्पस्थां वसन्तीं वाससाऽऽवृताम् ॥ २३ ॥ <br>
पश्यन्तीं तन्मुखं शश्वत्सस्मितां सुमनोहराम् । <br>
सुपीनकठिनश्रोणीं पीनोन्नतपयोधराम् ॥ २४ ॥ <br>
मुक्तापङ्क्तिप्रभाजुष्टदन्तपङ्क्तिं सुबिभ्रतीम् । <br>
पक्वबिम्बाधरोष्ठीं च सुनासां सुन्दरीं वराम् ॥ २५ ॥ <br>
तत्तकाञ्चनवर्णाभां शरच्चन्द्रसमप्रभाम् । <br>
स्वतेजसा परिवृतां सुखदृश्यां मनोरमाम् ॥ २६ ॥ <br>
कस्तूरीबिन्दुभिः सार्धमधश्चन्दनबिन्दुना । <br>
सिन्दूरबिन्दुना शश्वत्सीमन्ताधःस्थलोज्ज्वलाम् ॥ २७ ॥ <br>
निग्ननाभिगभीरां च तदधस्त्रिवलीयुताम् । <br>
करपद्मतलारक्तां नखचन्द्रैर्विभूषिताम् ॥ २८ ॥ <br>
स्थलपद्मप्रभाजुष्टं पादपद्मं च बिभ्रतीम् । <br>
आरक्तवर्णं ललितमलक्तकसमप्रभम् ॥ २९ ॥ <br>
स्थलपद्मैश्च जलजैः पद्मरागविराजिताम् । <br>
शरदिन्दुविनिन्द्यैकनखेन्द्वोघविराजिताम् ॥ ३० ॥ <br>
अमूल्यरत्‍नसंमिश्रयावकेन स्वलंकृताम् । <br>
मणीन्द्रमुख्यखचितक्वणन्मञ्जीररञ्जिताम् ॥ ३ १ ॥ <br>
दधतीं कबरीभारं मालतीमाल्यसंयुतम् । <br>
अमूल्यरत्‍नसंक्लृप्तमकराकृतिरूपिणा ॥ ३२ ॥ <br>
चित्रकुण्डलयुग्मेन गण्डस्थलविराजिताम् । <br>
रत्‍नेन्द्रमुक्ताहारश्रीस्तनमध्यस्थलोसज्ज्वलाम् ॥ ३३ ॥ <br>
रत्‍नकङ्‌कणकेयूरशङ्खभूषणभूषिताम् । <br>
रत्‍नाङ्‍गुलीयदिव्यैरङ्‍गुल्याबलिभिर्युताम् ॥ ३४ ॥ <br>
दृष्ट्‍वा तां ललितां कन्यां सुशीलां सुदतीं सतीम् । <br>
उवास तत्समीपे च मधुरं तामुवाच सः ॥ ३५ ॥ <br>
शङ्खचूड उवाच<br>
कात्वं कस्य च कन्याऽसि धन्येमान्ये सुयोषिताम् । <br>
का त्वं कामिनि कल्याणिसर्वकल्याणदायिनि ॥ ३६ ॥ <br>
स्वर्गभोगादिसारेऽतिविहारे हाररूपिणि । <br>
संसारदारसारे च मायाधारे मनोहरे ॥ ३७ ॥ <br>
जगद्विलक्षणं क्षामे मुनीनां मोहकारिणि । <br>
मौनं त्यक्त्वा किंकरं मां सम्भाषां कुरु सुन्दरि ॥ ३८ ॥ <br>
इत्येवं वचनं श्रुत्वा सकामा वामलोचना । <br>
सस्मिता नम्रवदना सकामं तमुवाच सा ॥ ३९ ॥ <br>
तुलस्युवाच<br>
धर्मध्वजसुताऽहं च तपस्यायां तपोवने । <br>
तपस्विनीह तिष्ठामि कस्त्वं गच्छ यथासुखम् ॥ ४० ॥ <br>
कामिनीं कुलजातां च रहस्येकाकिनीं सतीम् । <br>
न पृच्छति कुले जात एवमेव श्रुतौ श्रुतम् ॥ ४१ ॥ <br>
लम्पटोऽसत्कुले जातो धर्मशास्त्रार्थवर्जितः । <br>
येनाश्रुतः क्षुतेरर्थः स कामीच्छति कामिनीम् ॥ ४२ ॥ <br>
आपातमधुरामन्ते चान्तकां पुरुषस्य ताम् । <br>
विषकुम्भाकाररूपाममृतास्यां च संततम् ॥ ४३ ॥ <br>
हदये क्षुरधाराभां शश्वन्मधुरभाषिणीम् । <br>
स्वकार्यपरिनिष्पत्तितत्परां सततं च ताम् ॥ ४४ ॥ <br>
कार्यार्थे स्वामिवशगामन्यथैवावशां सदा । <br>
स्वान्तर्मलिनरूपां च प्रसन्नवदनेक्षणाम् ॥ ४५ ॥ <br>
श्रुतौ पुराणे यासां च चरित्रमनिरूपितम् । <br>
तासु को विश्वसेत्प्राज्ञो ह्यप्राज्ञ इव सर्वदा ॥ ४६ ॥ <br>
तासां को वा रिपुर्मित्रं प्रार्थयन्तीं नवं नवम् । <br>
दृष्ट्‍वा सुवेशं पुरुषमिच्छन्तीं हृदये सदा ॥ ४७ ॥ <br>
बाह्ये स्वात्मसतीत्वं च ज्ञापयन्तीं प्रयत्‍नतः । <br>
शश्वत्कामां च रामां च कामाधारां मनोहराम् ॥ ४८ ॥ <br>
बाह्ये छलाच्छादयन्तीं स्वान्तर्मैथुनलालसाम् । <br>
कान्तं ग्रसन्तीं रहसि बाह्येऽतीव सुलज्जिताम् ॥ ४९ ॥ <br>
मानिनीं मैथुनाभावे कोपिनीं कलहाङ्‍कुराम् । <br>
सुप्रीता भूरिसंभोगात्स्वल्पमैथुनदुःखिताम् ॥ ५० ॥ <br>
सुमिष्टान्नं शीततोयमाकाङ्‍क्षन्ती च मानसे । <br>
सुन्दरं रसिकं कान्तं युवानं गुणिनं सदा ॥ ५१ ॥ <br>
सुखात्परमतिस्नेहं कुर्वतीं रतिकर्तरि । <br>
प्राणाधिकं प्रियतमं संभोगकुशलं प्रियम् ॥ ५२ ॥ <br>
पश्यन्तीं रिपुतुल्यं च वृद्धं वा मैथुनाक्षमम् । <br>
कलहं कुर्वतीं शश्वत्तेन सार्धं सुकापनाम् ॥ ५३ ॥ <br>
चर्चया भक्षयन्ती तं कीनाश इव गोरजः । <br>
दुःसाहसस्वरूपां च सर्वदोषाश्रयां सदा ॥ ५४ ॥ <br>
शश्वत्कपटरूपां च दुःसाध्यामप्रतिक्रियाम् । <br>
ब्रह्मविष्णुशिवादीनां दुस्त्याज्यां मोहरूपिणीम् ॥ ५५ ॥ <br>
तपोमार्गार्गलां शश्वन्मुक्तिद्वारकपाटिकाम् ॥ ५६ ॥ <br>
हरेर्भक्तिव्यवहितां सर्वमायाकरण्डिकाम् । <br>
संसारकारागारे च शश्वन्निगडरूपिणीम् ॥ ५७ ॥ <br>
इन्द्रजालस्वरूपां च मिथ्यावादिस्वरूपिणीम् । <br>
बिभ्रतीं बाह्मसौन्दर्यमध्याङ्‌गमतिकुत्सितम् ॥ ५८ ॥ <br>
नानाविण्मूत्रपूयानामाधारं मलसंयुतम् । <br>
दुर्गन्धिदोषसंयुक्तं रक्ताक्तं चाप्यसंस्कृतम् ॥ ५९ ॥ <br>
मायारूपं मायिनां च विधिना निर्मितं पुरा । <br>
विषरूपां मुमुक्षूणामदृश्यां चैव सर्वदा ॥ ६० ॥ <br>
इत्युक्त्वा तुलसी तं च विरराम च नारद । <br>
सस्मितः शङ्खचूडश्च प्रवक्तुमुगचक्रमे ॥ ६१ ॥ <br>
शङ्खचूड उवाच<br>
त्वया यत्कथितं देवि न च सर्वमलीककम् । <br>
किंचित्सत्यमलीकं च किंचिन्मत्तो निशामय ॥ ६२ ॥ <br>
निर्मितं विविधं धात्रा स्त्रीरूपं सर्वमोहनम् । <br>
कृत्यारूप वास्तवं च प्रशस्यं चाप्रशंसितम् ॥ ६३ ॥ <br>
लक्ष्मीसरस्वतीदुर्गासावित्रीराधिकादिकम् । <br>
सृष्टिसूत्रस्वरूपं चाप्याद्यं स्रष्टा तु निर्मितम् ॥ ६४ ॥ <br>
एतासामंशरूपं यत्स्त्रीरूपं वास्तवं स्मृतम् । <br>
तत्प्रशस्यं यशोरूपं सर्वमङ्‌गलकारणम् ॥ ६५ ॥ <br>
शतरूपा देवहूतिः स्वधा स्वाहा च दक्षिणा । <br>
छायावती रोहिणी च वरुणानी शची तथा ॥ ६६ ॥ <br>
कुबेरवायुपत्‍नी साऽप्यदितिश्च दितिस्तथा । <br>
लोपामुद्राऽनसूया च कैटभी तुलसी तथा ॥ ६७ ॥ <br>
अहल्याऽरुन्धती मैना तारा मन्दोदरी परा । <br>
दमयन्ती वेदवती गङ्‌गा च यमुना तथा ॥ ६८ ॥ <br>
पुष्टिस्तुष्टिः स्मृतिर्मेधा कालिकाच वसुंधरा । <br>
षष्ठी मङ्‌गलचण्डी च मूर्तिवै धर्मकामिनी ॥ ६९ ॥ <br>
स्वस्तिः श्रद्धा च कान्तिश्च तुष्टिः शान्तिस्तथापरा । <br>
निद्रा तन्द्रा क्षुत्पिपासा संध्या रात्रिर्दिनानि च ॥ ७० ॥ <br>
संपत्तिवृत्तिकीर्त्यश्च क्रिया शोभा प्रमांशकम् । <br>
यत्स्त्रीरूपं च संभूतमुत्तमं तद् युगे युगे ॥ ७१ ॥ <br>
कृत्यास्वरूपं तद्यत्तु स्वर्वेश्यादिकमेव च । <br>
तदप्रशस्यं विश्वेषु पुंश्चलीरूपमेव च ॥ ७२ ॥ <br>
सत्त्वप्रधानं यद्‌रूपं तच्च शुद्धं स्वभावतः । <br>
तदुत्तमं च विश्वेषु साध्वीरूपं प्रशंसितम् ॥ ७३ ॥ <br>
तद्वास्तवं च विज्ञेयं प्रवदन्ति मनीषिणः । <br>
रजोरूपं तमोरूपं कृत्यासु द्विविधं स्मृतम् ॥ ७४ ॥ <br>
स्थानाभावात्क्षणाभावान्मध्यवृत्तेरभावतः । <br>
देहक्लेशेन रोगेण सत्संसर्गेण सुन्दरी ॥ ७५ ॥ <br>
बहुगोष्ठावृतेनैव रिपुराजभयेन च । <br>
रजोरूपस्य साध्वीत्वमेतेनैवोपजायते ॥ ७६ ॥ <br>
इदं मध्यमरूपं च प्रवदन्ति मनीषिणः । <br>
तमोरूपं दुर्निवार्यमधमं तद्विदुर्बुधाः ॥ ७७ ॥ <br>
न पृच्छति कुले जातः पण्डितश्च परस्त्रियम् । <br>
निर्जने दुर्जने वाऽपि रहस्ये वचसा स्त्रियम् ॥ ७८ ॥ <br>
आगच्छामि त्वत्समीपमाज्ञया ब्रह्मणोऽधुना । <br>
गान्धर्वेण विवाहेन त्वां ग्रहीष्यामि शोभने ॥ ७९ ॥ <br>
अहमेव शङ्खचूडो देवविद्रावकारकः । <br>
दनुवंशोद्‌भवो विश्वे सुदामाऽहं हरेः पुरे ॥ ८० ॥ <br>
अहमष्टसु गोपेषु गोगोपीपार्षदेषु च । <br>
अधुना दानवेन्द्रोऽहं राधिकायाश्च शापतः ॥ ८१ ॥ <br>
जातिस्मरोऽहं जानामि कृष्णमन्त्रप्रभावतः । <br>
जातिस्मरा त्वं तुलसी संसक्ता हरिणा पुरा ॥ ८२ ॥ <br>
त्वमेव राधिकाकोपाज्जाताऽसि भारते भुवि । <br>
त्वां संभोक्तुमिच्छुकोऽहं नालं राधाभयात्तदा ॥ ८३ ॥ <br>
इत्येवमुक्त्वा स पुमान्विरराम महामुने । <br>
सस्मिता तुलसी हृष्टा प्रवक्तुमुपचक्रमे ॥ ८४ ॥ <br>
तुलस्युवाच<br>
एवंविधो बुधो विश्वे बुधेषु च प्रशंसितः । <br>
कान्तमेवंविधं कान्ता शश्वदिच्छति कामतः ॥ ८५ ॥ <br>
त्वयाऽहमधुना सत्यं विचारेण पराजिता । <br>
सनिन्दितश्चाप्यशुचिर्यः पुमांश्च स्त्रिया जितः ॥ ८६ ॥ <br>
निन्दन्ति पितरोदेवा बान्धवाः स्त्रीजितं जनम् । <br>
स्त्रीजितं मनसा वाचा पिता भ्राता च निन्दति ॥ ८७ ॥ <br>
शुध्येद्विप्रो दशाहेन जातके मृतके तथा । <br>
भूमिपो द्वादशाहेन वैश्यः पञ्जदशाहतः ॥ ८८ ॥ <br>
शूद्रो मासेन वेदेषु मातृवद्वर्णसंकरः । <br>
अशुचिः स्त्रीजितः शुद्धेच्चितादाहेन कालतः ॥ ८९ ॥ <br>
न गृह्णन्तीच्छया तस्य पितरः पिण्डतर्पणम् । <br>
न गृह्णन्तीच्छया देवास्तस्य पुष्पजलादिकम् ॥ ९० ॥ <br>
किं तस्य ज्ञानतपसा जपहोमप्रपूजनैः । <br>
किं विद्यया वा यशसा स्त्रीभिर्यस्य मनो हृतम् ॥ ९१ ॥ <br>
विद्याप्रभावज्ञानार्थं मया त्वं च परीक्षितः । <br>
कृत्वा परीक्षां कान्तस्य वृणोति कामिनी वरम् ॥ ९२ ॥ <br>
वराय गुणहीनाय वृद्धायाज्ञानिने तथा । <br>
दरिद्राय च मूर्खाय रोगिणे कुत्सिताय च ॥ ९३ ॥ <br>
अत्यन्तकोपयुक्ताय चात्यन्तदुर्मुखाय च । <br>
पङ्गुलायाङ्‌गहीनाय चान्धाय बधिराय च ॥ ९४ ॥ <br>
जडाय चैव मूकाय क्लीबतुल्याय पापिने । <br>
ब्रह्महत्यां लभेत्सोऽपि यः स्वकन्यां ददाति च ॥ ९५ ॥ <br>
शान्ताय गुणिने चैव यूने च विदुषेऽपि च । <br>
वैष्णवाय सुतां दत्त्वा दशवाजिफलं लभेत् ॥ ९६ ॥ <br>
यः कन्यापालनं कृत्वा करोति विक्रयं यदि । <br>
विपदा धनलोभेन कुम्भीपाकं स गच्छति ॥ ९७ ॥ <br>
कन्यामूत्रपुरीषं च तत्र भक्षति पातकी । <br>
कृमिभिर्दंशितः काकैर्यावदिन्द्राश्चतुर्दश ॥ ९८ ॥ <br>
तदन्ते व्याधयोनौ च लभते जन्म निश्चितम् । <br>
विक्रीणाति मांसभारं वहत्येव दिवानिशम् ॥ ९९ ॥ <br>
इत्येवमुक्त्वा तुलसी विरराम तपोवने । <br>
एतस्मिन्नन्तरे ब्रह्मा तयोरन्तिकमाययौ ॥ १०० ॥ <br>
मूर्ध्ना ननाम तुलसी शङ्खचूडश्च नारद । <br>
उवास तत्र देवेशश्चोवाच च तयोहितम् ॥ १०१ ॥ <br>
ब्रह्मोवाच<br>
किं करोषि शङ्खचूड संवादमनया सह । <br>
गान्धर्वेण विवाहेन त्वमस्या ग्रहणं कुरु ॥ १०२ ॥ <br>
त्वं च पुरुषरत्‍नं च स्त्रीरत्‍नं स्त्रीष्वियं सती । <br>
विदग्धाया विदग्धेन संगमो गुणवान्भवेत् ॥ १०३ ॥ <br>
निर्विरोधमुखं राजन्को वा त्यजति दुर्लभम् । <br>
योऽविरोधसुखत्यागी स पशुर्नात्र संशयः ॥ १०४ ॥ <br>
किमुपेक्षसि त्वं कान्तमीदृशं गुणिनं सति । <br>
देवानामसुराणां च दानवानां विमर्दनम् ॥ १०५ ॥ <br>
यथा लक्ष्मीश्च लक्ष्मीशे यथा कृष्णे च राधिका । <br>
यथा मयि च सावित्री भवानी च भवे यथा ॥ १०६ ॥ <br>
यथा धरा वराहे च यथा मेना हिमालये । <br>
यथाऽत्रावनसूया च दमयन्ती नले यथा ॥ १०७ ॥ <br>
रोहिणी च यथा चन्द्रे यथाकामे रतिः सती । <br>
यथाऽदितिः कश्यपे च वसिष्ठेऽरुन्धती यथा ॥ १०८ ॥ <br>
यथाऽहल्या गौतमे च देवहूतिश्च कर्दमे । <br>
यथा बृहस्पतौ तारा शतरूपा मनौ यथा ॥ १०९ ॥ <br>
यथा च दक्षिणा यज्ञे यथा स्वाहा हुताशने । <br>
यथा शची महेन्द्रे च यथा पुष्टिर्गणेश्वरे ॥ ११० ॥ <br>
देवसेना यथा स्कन्दे धर्मे मूर्तिर्यथा सती । <br>
सौभाग्यासु प्रिया त्वं च शङ्खचूडे तथा भव ॥ १११ ॥ <br>
अनेन सार्धं सुचिरं सुन्दरेण च सुन्दरि । <br>
स्थाने स्थाने विहारं च यथेच्छं कुरु संततम् ॥ ११२ ॥ <br>
पश्चात्प्राप्स्यसि गोविन्दं गोलोके पुनरेव च । <br>
चतुर्भुजं च वैकुण्ठे शङ्खचूडे मृते सति ॥ ११३ ॥ <br>
इत्येवमाशिषं कृत्वा स्वालयं प्रययौ विधिः । <br>
गान्धर्वेण विवाहेन जगृहे तां च दानवः ॥ ११४ ॥ <br>
स्वर्गे दुन्दुभिवाद्यं च पुष्पवृष्टिर्बभूव ह । <br>
स रेमे रामया सार्धं वासगेहे मनोहरे ॥ ११५ ॥ <br>
मूर्च्छा संप्राप तुलसी नवसंगमसंगता । <br>
निमग्ना निर्जने साध्वी संभोगसुखसागरे ॥ ११६ ॥ <br>
चतुःषष्टिकलामानं चतुःषष्टिविधं सुखम् । <br>
कामशास्त्रे यन्निरुक्तं रसिकानां यथेप्सितम् ॥ ११७ ॥ <br>
अङ्गप्रत्यङ्गसंश्लेषपूर्वकं स्त्रीमनोहरम् । <br>
तत्सर्वं सुखशृङ्गारं चकार रसिकेश्वरः ॥ ११८ ॥ <br>
अतीव रम्ये देशे च सर्वजन्तुविवर्जिते । <br>
पुष्पचन्दनतल्पे च पुष्पचन्दनवायुना ॥ ११९ ॥ <br>
पुष्पोद्याने नदीतीरे पुष्पचन्दनचर्चिते । <br>
गृहीत्वा रसिका रामां पुष्पचन्दनचर्चिताम् ॥ १२० ॥ <br>
भूषितां भूषणैः सर्वैरतीवसुमनोहराम् । <br>
सुरतेर्विरतिर्नास्ति तयोः सुरतविज्ञयोः ॥ १२१ ॥ <br>
जहार मानसं भर्तुर्लीलया तुलसी सती । <br>
चेतनां रसिकायाश्च जहार रसभाववित् ॥ १२२ ॥ <br>
वक्षसश्चन्दनं बाह्वोस्तिलकं विजहार सा । <br>
स च जग्राह तस्याश्च सिन्दूरबिन्दुपत्रकम् ॥ १२३ ॥ <br>
स तद्वक्षसि तस्याश्च नखरेखां ददौ मुदा । <br>
सा ददौ तद्वामपार्श्वे करभूषणलक्षणम् ॥ १२४ ॥ <br>
राजा तदोष्ठपुटके ददौ दशनदंशनम् । <br>
तद्‌गण्डयुगले सा च प्रददौ तच्चतुर्गुणम् ॥ १२५ ॥ <br>
सुरतेविरतौ तौ च समुत्थाय परस्परम् । <br>
सुवेशं चक्रतुस्तत्र यत्तन्मनसि वाञ्छितम् ॥ १२६ ॥ <br>
कुङ्कुमाक्तचन्दनेन सा तस्मै तिलकं ददौ । <br>
सर्वाङ्‌गे सुन्दरे रम्ये चकार चानुलेपनम् ॥ १२७ ॥ <br>
सुवासितं च ताम्बूलं वह्निशुद्धे च वाससी । <br>
पारिजातस्य कुसुमं माल्यं चैव सुशोभनम् ॥ १२८ ॥ <br>
अमूल्यरत्‍ननिर्माणमङ्गुलीयकमुत्तमम् । <br>
सुन्दरं च मणिवरं त्रिषु लोकेषु दुर्लभम् ॥ १२९ ॥ <br>
दासी तवाहमित्येवं समुच्चार्य पुनः पुनः । <br>
ननाम परया भक्त्या स्वामिनं गुणशालिनम् ॥ १३० ॥ <br>
सस्मिता तन्मुखाम्भोजं लोचनाभ्यां पपौ पुनः । <br>
निमेषरहिताभ्यां च सकटाक्षं च सुन्दरम् ॥ १३१ ॥ <br>
स च तां च समाकृष्य चकार वक्षसि प्रियाम् । <br>
सस्मितं वाससा छन्नं ददर्शं मुखपंकजम् ॥ १३२ ॥ <br>
चुचुम्ब कठिने गण्डबिम्बोष्ठे पुनरेव च । <br>
ददौ तस्यै वस्त्रयुग्मं वरुणादाहृतं  च यत् ॥ १३३ ॥ <br>
तदा हृतां रत्‍नमालां त्रिषु लोकेषु विश्रुताम् ॥ १३४ ॥ <br>
ददौमञ्जीरयुग्मं च स्वाहायाश्च हृतं चयत् । <br>
केयूरयुग्मं छायाया रोहिण्याश्चैव कुण्डलम् ॥ १३५ ॥ <br>
अङ्गुलीयकरत्‍नानि रत्याश्च वरभूषणम् । <br>
शङ्खं सुरुचिरं चित्रं यद्‌दत्तं विश्वकर्मणा ॥ १३६ ॥ <br>
विचित्रपीठकश्रेणीं शय्यां चापि सुदुर्लभाम् । <br>
भूषणानि च दत्त्वा च परीहारं चकार ह ॥ १३७ ॥ <br>
निर्ममे कबरीभारं तस्याश्च माल्यसंयुतम् । <br>
सुचित्रं पत्रकं गण्डे जयलेखसमं तथा ॥ १३८ ॥ <br>
चन्द्रलेखात्रिभिर्युक्तं चन्दनेन सुगन्धिना । <br>
परितः परितश्चित्रैः सार्धं कुङ्कुमबिन्दुभिः ॥ १३९ ॥ <br>
ज्वलत्प्रदीपाकारं च सिन्दूरतिलकं ददौ । <br>
तत्पादपद्मयुगले स्थलपद्मविनिन्दिते ॥ १४० ॥ <br>
चित्रालक्तकरागं च नखरेषु ददौ मुदा । <br>
स्ववक्षसि मुहुर्न्यस्तं सरागं चरणाम्बुजम् ॥ १४१ ॥ <br>
हे देवि तव दासोऽहमित्युच्चार्य पुनः पुनः । <br>
रत्‍ननिर्माणयानेन तां च कृत्वा स्ववक्षसि ॥ १४२ ॥ <br>
तपोवनं परित्यज्य राजा स्थानान्तरं ययौ । <br>
मलये देवनिलये शैले शैले वने वने ॥ १४३ ॥ <br>
स्थाने स्थानेऽतिरम्ये च पुष्पोद्यानेऽतिनिर्जने । <br>
कन्दरे कन्दरे सिन्धुतीरे तीरेऽतिसुन्दरे ॥ १४४ ॥ <br>
पुष्पभद्रानदीतीरे नीरवातमनोहरे । <br>
पुलिने पुलिने दिव्यं नद्यां नद्यां नदे नदे ॥ १४५ ॥ <br>
मधौ मधुकराणां च मधुरध्वनिनादिते । <br>
विनिस्यन्दे सूपवने नन्दने गन्धमादने ॥ १४६ ॥ <br>
देवोद्याने देववने चित्रे चन्दनकानने । <br>
चम्पकानां केतकीनां माधवीनां च माधवे ॥ १४७ ॥ <br>
कुन्दानां मालतीनां च कुमुदाम्भोजकानने । <br>
कल्पवृक्षे कल्पवृक्षे पारिजातवने वने ॥ १४८ ॥ <br>
निर्जने काञ्चनस्थाने धन्ये काञ्चनपर्वते । <br>
काञ्चीवने किञ्जलके कञ्चुकेकाञ्चनाकरे ॥ १४९ ॥ <br>
पुष्पचन्दनतल्पे च पुंस्कोकिलरुते श्रुते । <br>
पुष्पचन्दनसंयुक्तः पुष्पचन्दनवायुना ॥ १५० ॥ <br>
कामुक्या कामुकः कामात्स रेमे रामया सह । <br>
न तृप्तो दानवेन्द्रश्च तृप्ति नैव जगाम सा ॥ १५१ ॥ <br>
हविषा कृष्णवर्त्मेव ववृधे मदनस्तयोः । <br>
तया सह समागत्य स्वाश्रमं दानवस्ततः ॥ १५२ ॥ <br>
रम्यं क्रीडालयं कृत्वा विजहार पुनस्ततः । <br>
एवं संबुभुजे राज्यं शङ्खचूडः प्रतापवान् ॥ १५३ ॥ <br>
एकमन्वन्तरं पूर्णं राजराजेश्वरो बली । <br>
देवानामसुराणां च दानवानां च संततम् ॥ १५४ ॥ । <br>
गन्धर्वाणां किन्नराणां राक्षसानां च शास्तिदः । <br>
हृताधिकारा देवाश्च चरन्ति भिक्षुका यथा ॥ १५५ ॥ । <br>
पूजाहोमादिकं तेषां जहार विषयं बलात् । <br>
आश्रयं चाधिकारं च शस्त्रास्त्रभूषणादिकम् ॥ १५६ ॥ <br>
निरुद्यमा सुराः सर्वे चित्रपुत्तलिका यथा । <br>
ते च सर्वे विषण्णाश्च प्रजग्मुर्ब्रह्मणः सभाम् ॥ १५७ ॥ <br>
वृत्तान्तं कथयामासू रुरुदुश्च भृशं मुहुः । <br>
तदा ब्रह्मा सुरैः सार्धं जगाम शंकरालयम् ॥ १५८ ॥ <br>
सर्वं संकथयामास विधाता चन्द्रशेखरम् । <br>
ब्रह्मा शिवश्च तैः सार्धं वैकुण्ठं च जगाम ह ॥ १५९ ॥ <br>
सुदुर्लभं परं धाम जरामृत्युहरं परम् । <br>
संप्राप च वरं द्वारमाश्रमाणां हरेरहो ॥ १६० ॥ <br>
ददर्श द्वारपालाश्च रत्‍नसिंहासनस्थितान् । <br>
शोभितान्पीतवस्त्रांश्च रत्‍नभूषणभूषितान् ॥ १६१ ॥ <br>
वनमालान्वितान्सर्वाञ्श्यामसुन्दरविग्रहान् । <br>
शङ्खचक्रगदापद्मधरांश्चैव चतुर्भुजान् ॥ १ ६२ ॥ <br>
सस्मितान्पद्मवक्त्रांश्च पद्मनेत्रान्मनोहरान् । <br>
ब्रह्मा तान्कथयामास वृत्तान्तं गमनार्थकम् ॥ १६३ ॥ <br>
तेऽनुज्ञां च ददुस्तस्मै प्रविवेश तदाज्ञया । <br>
एवं च षोडश द्वारान्निरीक्ष्य कमलोद्‌भवः ॥ १६४ ॥ <br>
देवः सार्धं तानतीत्य प्रविवेश हरेः सभाम् । <br>
देवर्षिभिः परिवृतां पार्षदैश्च चतुर्भुजैः ॥ १६५ ॥ <br>
नारायणस्वरूपैश्च सर्वैः कौस्तुभभूषितैः । <br>
पूर्णेन्दुमण्डलाकारां चतुरस्रा मनोहरम् ॥ १६६ ॥ <br>
मणीन्द्रसारनिर्माणां हीरासारसुशोभिताम् । <br>
अमूल्यरत्‍नखचितां रचितां स्वेच्छया हरेः ॥ १६७ ॥ <br>
माणिक्यमालाजालाढ्यां मुक्तापङ्क्तिविभूषिताम् । <br>
मण्डितां मण्डलाकारै रत्‍नदर्पणकोटिभिः ॥ १ ६८ ॥ <br>
विचित्रैश्चित्ररेखाभिर्नानाचित्रविचित्रिताम् । <br>
पद्मरागेन्द्ररचितै रचितां पद्मकृत्रिमैः ॥ १६९ ॥ <br>
सोपानशतकैर्युक्तां स्यमन्तकविनिर्मितैः । <br>
पट्टसूत्रग्रन्थियुतैश्चारुचन्दनपल्लवै ॥ १७० ॥ <br>
इन्द्रनीलमणिस्तम्भैर्वेष्टितां सुमनोरमाम् । <br>
सद्‌रत्‍नपूर्णकुम्भानां समूहैश्च समन्विताम् ॥ १७१ ॥ <br>
पारिजातप्रसूनानां मालाजालैर्विराजिताम् । <br>
कस्तूरीकुङ्‌कमाक्तैश्च सुगन्धिचन्दनद्रवैः ॥ १७२ ॥ <br>
सुसंस्कृतां तु सर्वत्र वासितां गन्धवायुना । <br>
विद्याधरीसमूहानां संगीतैश्च मनोहराम् ॥ १७३ ॥ <br>
सहस्रयोजनायामां परिपूर्णां च किंकरैः । <br>
ददर्श श्रीहरिं ब्रह्मा शंकरश्च सुरैः सह ॥ १७४ ॥ <br>
वसन्तं तन्मध्यदेशे यथेन्दुं तारकावृतम् । <br>
अमूल्यरत्‍ननिर्माणचित्रसिंहासनस्थितम् ॥ १७५ ॥ <br>
किरीटिनं कुण्डलिनं वनमालाविभूषितम् । <br>
शङ्‌खचक्रगदापद्मधारिणं च चतुर्भुजम् ॥ १७६ ॥ <br>
नवीननीरदश्यामं सुन्दरं सुमनोहरम् । <br>
अमूल्यरत्‍ननिर्माणसर्वाभरणभूषितम् ॥ १७७ ॥ <br>
चन्दनोक्षितसर्वाङ्‌गं बिभ्रतं केलिपङ्‌कजम् । <br>
पुरतो नृत्यगीतं च पश्यन्तं सस्मितं मुदा ॥ १७८ ॥ <br>
शान्तं सरस्वतीकान्तं लक्ष्मीधृतपदाम्बुजम् । <br>
भक्तप्रदत्तताम्बूलं भुक्तवन्तं सुवासितम् ॥ १७९ ॥ <br>
गङ्‌गया परया भक्त्या सेवितं श्वेतचामरैः । <br>
सर्वैश्च स्तूयमानं च भक्तिनम्रात्मत्मकंधरैः ॥ १८० ॥ <br>
एवं विशिष्टं तं  दृष्ट्‍वा परिपूर्णतमं विभुम् । <br>
ब्रह्मादयः सुराः सर्वे प्रणम्य तुष्टुवुस्तदा ॥ १८१ ॥ <br>
पुलकाङ्‌कितसर्वाङ्‌गाः साश्रूनेत्राः सगद्‌गदा । <br>
भक्त्या परमया भक्ता भीता नम्रात्मकंधराः ॥ १८२ ॥ <br>
पुटाञ्जलियुतो भूत्वा विधाता जगतामपि । <br>
वृत्तान्तं कथयामास विनयेन हरेः पुरः ॥ १८३ ॥ <br>
हरिस्तद्वचनं श्रुत्वा सर्वज्ञः सर्वभाववित् । <br>
प्रहस्योवाच ब्रह्माणं रहस्यं च मनोहरम् ॥ १८४ ॥ <br>
शङ्‌खचूडस्य वृत्तान्तं सर्वं जानामि पद्मज । <br>
मद्‌भक्तस्य च गोपस्य महातेजस्विनः पुरा ॥ १८५ ॥ <br>
सुराः शृणुत तत्सर्वमितिहासं पुरातनम् । <br>
गोलोकस्यैव चरितं पापघ्नं पुण्यकारणम् ॥ १८६ ॥ <br>
सुदामा नाम गोपश्च पार्षदप्रवरो मम । <br>
स प्राप दानवीं योनिं राधाशापात्सुदारुणात् ॥ १८७ ॥ <br>
तत्रैकदाऽहमगमं स्वालयाद्‌रासमण्डलम् । <br>
विहाय मानिनीं राधां मम प्रणाधिकां पराम् ॥ १८८ ॥ <br>
सा मां विरजया सार्धं विज्ञाय किंकरीमुखात् । <br>
पश्चात्क्रुधा साऽऽजगाम मां ददर्श च तत्र च ॥ १८९ ॥ <br>
विरजां च नदीरूपां मां ज्ञात्वा च तिरोहितम् । <br>
पुनर्जगाम सा रुष्टा स्वालयं सखिभिःसह ॥ १९० ॥ <br>
मां दृष्ट्‍वा मन्दिरेदेवी सुदामसहितं पुरा । <br>
भृशं मां भर्त्सयामास मौनीभूतं च सुस्थिरम् ॥ १९१ ॥ <br>
तच्छ्रुत्वा च सुमहांश्च सुदामा तां चुकोप ह । <br>
स च तां भर्त्सयामास कोपेन मम संनिधौ ॥ १९२ ॥ <br>
तच्छ्रुत्वा सा कोपयुक्ता रक्तपङ्‌कजलोचना । <br>
बहिष्कर्तुं चकाराऽज्ञां संत्रस्ता मम संसदि ॥ १९३ ॥ <br>
सखीलक्षं समुत्तस्थौ दुर्वारं तेजसोज्ज्वलम् । <br>
बहिश्चकार तं तूर्णं जल्पन्तं च पुनः पुनः ॥ १९४ ॥ <br>
सा च तद्वचनं श्रुत्वा समारुष्टा शशाप तम् । <br>
याहि रे दानवीं योनिमित्येवं दारुणं वचः ॥ १९५ ॥ <br>
तं गच्छन्तं शपन्तं च रुदन्तं मां प्रणम्य च । <br>
वारयामास सा तुष्टा रुदती कृपया पुनः ॥ १ ९६ ॥ <br>
हे वत्स तिष्ठ मा गच्छ क्व यासीति पुनः पुनः । <br>
समुच्चार्य च तत्पश्चाज्जगाम सा च विस्मिताः ॥ १९७ ॥ <br>
गोप्यश्च रुरुदुः सर्वा गोपाश्चेति सुदुःखिताः । <br>
ते सर्वे राधिका चापि तत्पश्चाद्‌बोधिता मया ॥ १९८ ॥ <br>
आयास्यति क्षणार्धेन कृत्वा शापस्य पालनम् । <br>
सुदामंस्त्वमिहाऽऽगच्छेत्युवाच सा निवारिता ॥ १९९ ॥ <br>
गोलोकस्य क्षणार्धेन चैकमन्वन्तरं भवेत् । <br>
पृथिव्यां जगतां धातुरित्येवं वचनं ध्रुवम् ॥ २०० ॥ <br>
स एव शङ्खचूडश्च पुनस्तत्रैव यास्यति । <br>
महाबलिष्ठो योगीशः सर्वमायाविशारदः ॥ २०१ ॥ <br>
मम शूलं गृहीत्वा च शीघ्रं गच्छत भारतम् । <br>
शिवः करोतु संहारं मम शूलेन रक्षसः ॥ २०२ ॥ <br>
ममैव कवचं कण्ठे सर्वमङ्‌गलमङ्‌गलम् । <br>
बिभर्ति दानवः शश्वत्संसारविजयी ततः ॥ २०३ ॥ <br>
कवचे संस्थिते तत्र न कोऽपि हिंसितुं क्षमः । <br>
तद्याच्यां च करिष्यामि विप्ररूपोऽहमेव च ॥ २०४ ॥ <br>
सतीत्वभङ्‌गस्तत्पत्‍न्या यत्र काले भविष्यति । <br>
तत्रैव काले तन्मृत्युरिति दत्तो वरस्त्वया ॥ २०५ ॥ <br>
तत्पत्‍न्याश्चोदरे वीर्यमर्पयिष्यामि निश्चितम् । <br>
तत्क्षणेनैव तन्मृत्युर्भविष्यति न संशयः ॥ २०६ ॥ <br>
पश्चात्सा देहमुत्सृज्य भविष्यति प्रिया मम । <br>
इत्युक्त्वा जगतां नाथो ददौ शूलं हराय च ॥ २०७ ॥ <br>
शूलं दत्त्वा ययौ शीघ्रं हरिरभ्यन्तरं मुदा । <br>
भारतं च ययुर्देवा ब्रह्मरुद्रपुरोगमाः ॥ २०८ ॥ <br>
इति श्री ब्रह्मवैवर्तमहापुराणे प्रकृतिखण्डे <br>
नारदनारायणसंवादे तुलस्युपाख्याने षोडशोऽध्यायः ॥ १६ ॥ <br>
</p><br>
<p style="text-align:right;margin-right:30px; font-size:1.3em;"><a href="#top">GO TOP</a></p><br><br><br>
</td></tr></table></body></html><br>
<br>
<!--  CHECKED - 13-01-2018  -->
