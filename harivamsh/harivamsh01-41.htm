<html>
<head>
<meta http-equiv="content-type" content="text/html; charset=utf-8">
<title>श्रीहरिवंशपुराण -  हरिवंश पर्व -  एकचत्वारिंशोऽध्यायः</title> 
</head>
<a name="top"></a>

<!--  any changes made here should also be effected in index.htm  and index2.htm  -->

<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">

<html dir="ltr">



<head>
	<meta http-equiv="content-type" content="text/html; charset=utf-8">

	<!-- Start css3menu.com HEAD section -->
	<link rel="stylesheet" href="../css/menu.css" type="text/css"><style>._css3m{display:none}</style>
	<!-- End css3menu.com HEAD section -->
	
<script type="text/javascript">
function showHideBhagwatGaydaLinks() {
	objDiv = document.getElementById('bhagwatGadyaLinks');
	if(objDiv.style.display == 'none') {
		objDiv.style.display = 'block';
	} else {
		objDiv.style.display = 'none';
	}
}
</script>
</head>

<table width="80%" border="0" align="center" bgcolor="#fdcf77">
<tr><td align="center">

<center><img border="0" src="../images/satsang3.jpg" width="80%" height="180"></center> 
<body style="background-color:#ecf0f1">  


<!-- Start css3menu.com BODY section -->
<ul id="css3menu1" class="topmenu">
	<li class="topfirst"><a class="pressed" href="../index-1.htm" style="height:16px;line-height:16px;">मुखपृष्ठ</a></li>
	<li class="topmenu"><a class="pressed" href="/darshan/intro-darshan.htm" style="height:16px;line-height:16px;"><span>षड्‍दर्शने</span></a>
	<div class="submenu">
	<div class="column"><ul>
		<li><a class="pressed" href="../bs/intro-bsutra.htm"><span>ब्रह्मसूत्रे</span></a>
		<div class="submenu">
		<div class="column"><ul>
			<li><a href="../bs/intro-bsutra.htm">प्रस्तावना</a></li>
			<li><a href="../bs/intro-bsutra.htm">मराठी अनुवाद</a></li>
		</ul></div></div>
</li>
		<li><a href="../stillworking.htm">न्यायशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">वैशेषिक</a></li>
		<li><a onclick="return false;" title="Not Active" class="inactiv" href="../stillworking.htm">सांख्यशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">योगशास्त्र</a></li>
		<li><a onclick="return false;" title="Not Active" class="inactiv" href="../stillworking.htm">पूर्वमीमांसा</a></li>
	</ul></div></div>
</li>
	<li class="topmenu"><a class="pressed" href="../veda/intro-veda.htm" style="height:16px;line-height:16px;"><span>आपले वेद</span></a>
	<div class="submenu">
	<div class="column"><ul>
		<li><a href="../veda/intro-veda.htm">प्रस्तावना</a></li>
		<li><a href="../rug/intro-rug.htm">ऋग्वेद</a></li>
		<li><a href="../veda/yaju-k/intro-yaju-k.htm"> कृष्ण यजुर्वेद</a></li>
		<li><a href="../veda/yaju-s/intro-yaju-s.htm"> शुक्ल यजुर्वेद</a></li>
		<li><a href="../veda/saam/intro-sa.htm">सामवेद</a></li>
		<li><a href="../veda/atharva/intro-atharva.htm">अथर्ववेद</a></li>
	</ul></div></div>
</li>
	<li class="topmenu"><a class="pressed" href="../upa/intro-upa.htm" style="height:16px;line-height:16px;"><span>आपली उपनिषदे</span></a>
	<div class="submenu">
	<div class="column"><ul>
		<li><a href="../upa/intro-upa.htm">प्रस्तावना</a></li>
		<li><a href="../upa/intro-dasho.htm">दशोपनिषदे</a></li>
		<li><a href="../upa/intro-vaishnavo.htm">वैष्णव उपनिषदे</a></li>
		<li><a href="../upa/intro-shaiva.htm">शैव उपनिषदे</a></li>
		<li><a href="../upa/intro-shakta.htm">शाक्त उपनिषदे</a></li>
		<li><a href="../upa/intro-samanya.htm">सामान्य उपनिषदे</a></li>
		<li><a href="../upa/intro-sanyasa.htm">संन्यास उपनिषदे</a></li>
		<li><a href="../upa/intro-yogo.htm">योगोपनिषदे</a></li>
		</ul></div></div>
</li>

<li class="topmenu"><a class="pressed" href="../purana/intro-purana.htm" style="height:16px;line-height:16px;"><span>आपली पुराणे</span></a>
	<div class="submenu">
	<div class="column"><ul>
		
		<li><a class="pressed" href="../bhp/intro-bhp.htm"><span>श्रीमद्‌भागवतपुराण</span></a>
		</li>
		
		<li><a class="pressed" href="../garg/intro-garg.htm"><span>श्रीगर्गसंहिता </span></a>
		</li>

		<li><a onclick="pressed" href="../vp/intro-vishnu.htm">विष्णुपुराण</a>
		</li>
		
		<li><a onclick="pressed" href="../devi/intro-devi.htm">देविपुराण</a>
		</li>
		
		<li><a onclick="pressed" href="../agni/intro-agni.htm">अग्निपुराण</a>
		</li>
		
		<li><a onclick="pressed" href="../brahmaV/intro-brahmaV.htm">ब्रह्मवैवर्तपुराण</a>
		</li>

		<li><a onclick="pressed" href="../shiva/intro-shiva.htm">शिवमहापुराण</a>
		</li>

		<li><a onclick="pressed" href="intro-harivamsh.htm">हरिवंशपुराण</a>
		</li>
	</ul></div></div>
</li>

<li class="topmenu"><a class="pressed" href="../vara/ram-prastavana.htm" style="height:16px;line-height:16px;"><span>रामायण</span></a>
</li>

<li class="topmenu"><a class="pressed" href="../intro-sant.htm" style="height:16px;line-height:16px;"><span>आपले संत</span></a>
	<div class="submenu">
	<div class="column">
<ul>
		<li><a class="pressed" href="../dn/intro-dn.htm"><span>श्रीज्ञानेश्वर</span></a>
		<div class="submenu">
		<div class="column"><ul>
			<li><a href="../dn/dnya.htm">श्रीज्ञानेश्वरी</a></li>
			<li><a href="../dn/amrut.htm">अमृतानुभव</a></li>
			<li><a href="../dn/ch_pasashti.htm">चांगदेवपासष्टी</a></li>
			<li><a href="../dn/sartha_haripatha.htm">सार्थ हरिपाठ</a></li>
			<li><a href="../dn/dn_charitra.htm">श्रीज्ञानेश्वर चरित्र</a></li>
		</ul></div></div>
		</li>
		<li><a class="pressed" href="../db/intro-ramdas.htm"><span>श्रीरामदासस्वामी</span></a>
		<div class="submenu">
		<div class="column"><ul>
			<li><a href="../db/das.htm">श्रीदासबोध</a></li>
			<li><a href="../db/bheemroopi-stotre.htm">भीमरूपी स्तोत्रे</a></li>
			<li><a href="../db/karuna-stotre.htm">करुणा स्तोत्रे</a></li>
			<li><a href="../db/bara-shate.htm">बारा ओव्याशते</a></li>
			<li><a href="../db/atmaram.htm">आत्माराम</a></li>
			<li><a href="../db/atmaram-viv.htm">आत्माराम-विवरण</a></li>
			<li><a href="../db/manache.htm">मनाचे श्लोक</a></li>
			<li><a href="../db/manache-viv.htm">मनाचे श्लोक - विवरण</a></li>
			<li><a href="../db/abhang-manobodh.htm">अभंग मनोबोध</a></li>
		</ul></div></div>
		</li>

		<li><a href="../vvs/intro-vvs.htm">श्रीमुकुंद महाराज</a></li>
		
		<li><a class="pressed" href="../ebh/intro-eka.htm"><span>श्रीएकनाथ महाराज</span></a>
		<div class="submenu">चतु:श्र्लोकी भागवत
		<div class="column"><ul>
			<li><a href="../ebh/intro-eka.htm">श्रीएकनाथी भागवत</a></li>
			<li><a href="/ebh/bhram.htm">भावार्थ रामायण</a></li>
			<li><a href="/ebh/eka-gatha.htm">एकनाथ गाथा</a></li>
			<li><a href="/ebh/eka-chatubha.htm">चतु:श्लोकी भागवत</a></li>
			<li><a href="/ebh/shushkashtak.htm">शुष्काष्टक</a></li>
			<li><a href="/ebh/anandlahari.htm">आनंद लहरी</a></li>			
			<li><a href="/ebh/hastamalak.htm">हस्तमालक</a></li>
			<li><a href="/ebh/svatmasukh.htm">स्वात्मसुख</a></li>
			<li><a href="/ebh/haripath.htm">हरिपाठ</a></li>
		</ul></div></div>
		</li>			

		<li><a href="../namdev/intro-namdev.htm">नामदेव महाराज</a></li>
		
		<li><a href="../tuka/intro-tuka.htm">श्रीतुकाराम महाराज</a></li>

		<li><a class="pressed" href="../hansa/intro-hansa.htm"><span>श्रीहंसराजस्वामी</span></a>
		<div class="submenu">
		<div class="column">
		<ul>
			<li><a href="../hansa/aagam-parichay.htm"><span>आगमसार</span></a></li>

			<li><a href="../hansa/laghuvv-parichay.htm">लघुवाक्यवृत्ति</a></li>
			
			<li><a href="../hansa/sadachar.htm">सदाचार</a></li>
			
			<li><a href="../hansa/vedeshvari-intro.htm"><span>वेदेश्वरी</span></a></li>			
		</ul></div></div>
		</li>

		<li><a class="pressed" href="../shridhar/intro-shridhar.htm"><span>श्रीधरस्वामी(नाझरे)</span></a>
		<div class="submenu">
		<div class="column"><ul>
			<li><a href="../shridhar/pp/pp-intro.htm"><span>पांडवप्रताप</span></a></li>

			<li><a href="../shridhar/ramvijay/intro-ramvijay.htm">रामविजय</a></li>

			<li><a href="../shridhar/intro-harivijay.htm"><span>हरिविजय</span></a></li>

			<li><a href="../shridhar/intro-shivlila.htm">शिवलीलामृत</a></li>
		</ul></div></div>
		</li>

		<li><a href="../harivarada/intro-dayarnava.htm">कृष्णदयार्णव</a></li>

		<li><a class="pressed" href="../shankar/intro-shankar.htm"><span>श्रीमत् शंकराचार्य</span></a>
		<div class="submenu">
		<div class="column"><ul>
			<li><a href="../shankar/advaitanubhuti.htm">अद्वैतानुभुति</a></li>
			<li><a href="../shankar/dashashloki.htm">दशश्लोकी</a><br><br></li>
			<li><a href="../shankar/yogatara.htm">योगतारावली</a></li>
			<li><a href="../shankar/slstotra.htm">सौंदर्यलहरी</a></li>
			<li><a href="../shankar/vakyasudha.htm">वाक्यसुधा</a></li>
			<li><a href="../shankar/vmani/vmani.htm">विवेकचूडामणि</a></li>
		</ul></div></div>
		</li>

		
</ul></div></div>
</li>

<li class="topmenu"><a class="pressed" href="../shri/prastavik1.htm" target="_blank" style="height:16px;line-height:16px;"><span>श्रीब्रह्मचैतन्य</span></a>
</li>

<li><a class="pressed" href="../stotrani/intro-stotrani.htm"><span>स्तोत्राणि</span></a>
		<div class="submenu">
		<div class="column">
		<ul>
			<li><a href="../stotrani/intro-stotrani.htm"><span>प्रस्तावना</span></a></li>
			<li><a href="../stotrani/vishnu/intro-vishnu.htm"><span>श्रीविष्णुसहस्रनाम</span></a></li>	
			<li><a href="/stotrani/intro-"><span>श्रीगणेश</span></a></li>
			<li><a href="/stotrani/intro-"><span>श्रीराम</span></a></li>
			<li><a href="/stotrani/intro-"><span>श्रीकृष्ण</span></a></li>
			<li><a href="/stotrani/intro-"><span>श्रीशिव</span></a></li>
			<li><a href="/stotrani/intro-"><span>श्रीगायत्री</span></a></li>
			<li><a href="/stotrani/intro-"><span>श्रीललितात्रिपुरसुंदरी</span></a></li>
			<li><a href="/stotrani/intro-"><span>श्रीलक्ष्मी</span></a></li>		
			<li><a href="/stotrani/intro-"><span>श्रीसरस्वती</span></a></li>
			<li><a href="/stotrani/intro-"><span>श्रीदुर्गा</span></a></li>
		</ul></div></div>
</li>

<li><a class="pressed" href="/suktani/intro-suktani.htm"><span>सूक्तानि</span></a>
		<div class="submenu">
		<div class="column">
		<ul>
			<li><a href="/suktani/intro-suktani.htm"><span>प्रस्तावना</span></a></li>
			<li><a href="/suktani/intro-vishnu.htm"><span>पुरुषसूक्तम् </span></a></li>	
			<li><a href="/suktani/intro-aadimayagita.htm">श्रीसूक्तम्<span></span></a></li>
			<li><a href="/suktani/intro-avadhoot.htm"><span>नारायणसूक्तम्</span></a></li>
			<li><a href="/suktani/intro-avgita.htm"><span>विष्णुसूक्तम्</span></a></li>
			<li><a href="/suktani/intro-avgita.htm"><span>अग्निसूक्तम्</span></a></li>			
			<li><a href="/suktani/intro-ishvargita.htm"><span>नासदीयसूक्तम्</span></a></li>
			<li><a href="/suktani/intro-uddhavgita.htm"><span>नवग्रहसूक्तम्</span></a></li>
			<li><a href="/suktani/intro-ganeshgita.htm"><span>नक्षत्रसूक्तम्</span></a></li>
			<li><a href="/suktani/intro-devigita.htm"><span>हिरण्यगर्भसूक्तम्</span></a></li>		
			<li><a href="/suktani/ramagita/ramagita.htm"><span>देवीसूक्तम्</span></a></li>
			<li><a href="/suktani/shivagita/intro-shivagita.htm">दुर्गासूक्तम्<span></span></a></li>
			<li><a href="/suktani/shivagita/intro-shivagita.htm">सरस्वतीसूक्तम्<span></span></a></li>
			<li><a href="/suktani/shivagita/intro-shivagita.htm">मेधासूक्तम्<span></span></a></li>
			<li><a href="/suktani/shivagita/intro-shivagita.htm">भूसूक्तम्<span></span></a></li>			
		</ul></div></div>
		</li>

<li class="topmenu"><a class="pressed" href="../intro-misc.htm" style="height:16px;line-height:16px;"><span>संकीर्ण ग्रंथ</span></a>
	<div class="submenu">
	<div class="column"><ul>
		<li><a class="pressed" href="../gita/intro-vvg.htm"><span>विविधा गीता</span></a>
		<div class="submenu">
		<div class="column">
		<ul>
			<li><a href="../gita/intro-vvg.htm"><span>प्रस्तावना</span></a></li>
			<li><a href="../gita/intro-bg.htm"><span>भगवद्‍गीता गीता </span></a></li>	
			<li><a href="../gita/intro-aadimayagita.htm"><span>आदिमाया गीता </span></a></li>
			<li><a href="../gita/intro-avadhoot.htm"><span>अवधूत गीता </span></a></li>
			<li><a href="../gita/intro-avgita.htm"><span>अष्टावक्र गीता </span></a></li>
			<li><a href="/gita/intro-ishvargita.htm"><span>ईश्वर गीता </span></a></li>
			<li><a href="/gita/intro-uddhavgita.htm"><span>उद्धव गीता </span></a></li>
			<li><a href="../gita/intro-ganeshgita.htm"><span>गणेश गीता </span></a></li>
			<li><a href="../gita/intro-devigita.htm"><span>देविगीता </span></a></li>		
			<li><a href="../gita/ramagita/ramagita.htm"><span>रामगीता </span></a></li>
			<li><a href="../gita/shivagita/intro-shivagita.htm"><span>शिवगीता </span></a></li>
		</ul></div></div>
		</li>
		
		<li><a href="../rudra/intro-rudra.htm">रुद्रार्थ</a></li>
		<li><a href="../ss/ss-01.htm">सनत्सुजातीय</a></li>
		
		<li><a class="pressed" href="../pdashi/intro-pd.htm"><span>पंचदशी</span></a>
  		<div class="submenu">
		<div class="column"><ul>
			<li><a href="../pdashi/intro-pd.htm"><span>प्रस्तावना </span></a></li>
			<li><a href="../pdashi/pd01.htm"><span>१-तत्त्वविवेकः </span></a></li>
			<li><a href="../pdashi/pd02.htm"><span>२-भूतविवेकः </span></a></li>
			<li><a href="../pdashi/pd03.htm"><span>३-पञ्चकोषविवेकः </span></a></li>
			<li><a href="../pdashi/pd04.htm"><span>४-द्वैतविवेकः </span></a></li>
			<li><a href="../pdashi/pd05.htm"><span>५-महावाक्यविवेकः </span></a></li>
			<li><a href="../pdashi/pd06.htm"><span>६-चित्रदीपः </span></a></li>
			<li><a href="../pdashi/pd07.htm"><span>७-तृप्तिदीपः </span></a></li>
			<li><a href="../pdashi/pd08.htm"><span>८-कूटस्थ दीपः </span></a></li>
			<li><a href="../pdashi/pd09.htm"><span>९-ध्यानदीपः </span></a></li>
			<li><a href="../pdashi/pd10.htm"><span>१०-नाटक दीपः </span></a></li>
			<li><a href="../pdashi/pd11.htm"><span>११-ब्रह्मानन्दे योगानन्दः </span></a></li>
			<li><a href="../pdashi/pd12.htm"><span>१२-ब्रह्मानन्दे आत्मानन्दः</span></a></li>
			<li><a href="../pdashi/pd13.htm"><span>१३-ब्रह्मानन्दे अद्वैतानन्दः </span></a></li>
			<li><a href="../pdashi/pd14.htm"><span>१४-ब्रह्मानन्दे विद्यानन्दः </span></a></li>
			<li><a href="../pdashi/pd15.htm"><span>१५-ब्रह्मानन्दे विषयानन्दः </span></a></li>
		</ul></div></div>
		</li>

		<li><a href="../nbs/nbs.htm">नारद भक्तिसूत्रे</a></li>
		<li><a onclick="return false;" title="Not Active" class="inactiv" href="../stillworking.htm">शांडिल्य भक्तिसूत्रे</a></li>
		<li><a href="../vmani/vmani.htm"><span>विवेकचूडामणि</span></a></li>
	</ul></div></div>
</li>

<li class="topmenu"><a class="pressed" href="../shodh.htm" target="_blank" style="height:16px;line-height:16px;"><span>शब्दशोध</span></a>
	</li>

<li class="toplast"><a href="#">संपर्क</a></li>
<!--    <a href="/contact.php" style="height:16px;line-height:16px;">    -->  
</ul>

</body></td></tr></table>

<!--
<p class="_css3m"><a href="http://css3menu.com/">CSS Drop Down Menus Tutorial Css3Menu.com</a></p>
 End css3menu.com BODY section -->


</html>


<link rel="stylesheet" type="text/css" href="../css/hari.css">
<body bgcolor="#A7B0EF">
<table width="80%" border="0" align="center" bgcolor="#fff0f0">

<tr><td> 

<div class="pre">
<a href="harivamsh01-40.htm">मागील अध्याय</a>
</div>
<div class="nex">
<a href="harivamsh01-42.htm">पुढचा अध्याय</a>
</div>
<br clear="all">

<br>
<h1>श्रीहरिवंशपुराण  <br>हरिवंश पर्व <br>एकचत्वारिंशोऽध्यायः<br></h1>
<hr width="90%">
<h3>विष्ण्ववतारवर्णनम्   </h3>

<div class="sam">
प्रश्नभारो महांस्तात त्वयोक्तः शार्ङ्गधन्वनि ।<br>
यथाशक्ति तु वक्ष्यामि श्रूयतां वैष्णवं यशः ॥ १ ॥<br>
विष्णोः प्रभावश्रवणे दिष्ट्या ते मतिरुत्थिता ।<br>
हन्त विष्णोः प्रवृत्तिं च शृणु दिव्यां मयेरिताम् ॥ २ ॥<br>
सहस्राक्षं सहस्रास्यं सहस्रभुजमव्ययम् ।<br>
सहरशिरसं देवं सह्स्रकरमव्ययम् ॥ ३ ॥<br>
सहस्रजिह्वं भास्वन्तं सहस्रमुकुटं प्रभुम् ।<br>
सहस्रदं सहस्रादिं सहस्रभुजमव्ययम् ॥ ४ ॥<br>
सवनं हवनं चैव हव्यं होतारमेव च ।<br>
पात्राणि च पवित्राणि वेदिं दीक्षां चरुं स्रुवम् ॥ ५ ॥<br>
स्रुक्सोमं शूर्पमुसलं प्रोक्षणं दक्षिणायनम् ।<br>
अध्वर्युं सामगं विप्रं सदस्यं सदनं सदः ॥ ६ ॥<br>
यूपं समित्कुशं दर्वीं चमसोलूखलानि च ।<br>
प्राग्वंशं यज्ञभूमिं च होतारं चयनं च यत् ॥ ७ ॥<br>
ह्रस्वान्यतिप्रमाणानि चराणि स्थावराणि च ।<br>
प्रायश्चित्तानि चार्थं च स्थण्डिलानि कुशांस्तथा ॥ ८ ॥<br>
मन्त्रं यज्ञवहं वह्निं भागं भागवहं च यत् ।<br>
अग्रेभुजं सोमभुजं घृतार्चिषमुदायुधम् ॥ ९ ॥<br>
आहुर्वेदविदो विप्रा यं यज्ञे शाश्वतं विभुम् ।<br>
तस्य विष्णोः सुरेशस्य श्रीवत्साङ्कस्य धिमतः ॥ १० ॥<br>
प्रादुर्भावसहस्राणि अतीतानि न संशयः ।<br>
भूयश्चैव भविष्यन्तीत्येवमाह प्रजापतिः ॥ ११ ॥<br>
यत् पृच्छसि महाराज पुण्यां दिव्यां कथां शुभाम् ।<br>
यदर्थं भगवान् विष्णुः सुरेशो रिपुसूदनः ।<br>
देवलोकं समुत्सृज्य वसुदेवकुलेऽभवत् ॥ १२ ॥<br>
तत्तेहं संप्रवक्ष्यामि शृणु सर्वमशेषतः ।<br>
वासुदेवस्य माहात्म्यं चरितं च महाद्युतेः ॥ १३ ॥<br>
हितार्थं सुरमर्त्यानां लोकानां प्रभवाय च ।<br>
बहुशः सर्वभूतात्मा प्रादुर्भवति कार्यतः ॥ १४ ॥<br>
प्रादुर्भावांश्च वक्ष्यामि पुण्यान् दिव्यगुणैर्युतान् ।<br>
छान्दसीभिरुदाराभिः श्रुतिभिः समलङ्कृतान् ॥ १५ ॥<br>
शुचिः प्रयतवाग् भूत्वा निबोध जनमेजय ।<br>
इदं पुराणं परमं पुण्यं वेदैश्च सम्मितम् ॥ १६ ॥<br>
हन्त ते कथयिष्यामि विष्णोर्दिव्यां कथां शृणु ।<br>
यदा यदा हि धर्मस्य ग्लानिर्भवति भारत ।<br>
धर्मसंस्थापनार्थाय तदा सम्भवति प्रभुः ॥ १७ ॥<br>
तस्य ह्येका महाराज मूर्तिर्भवति सत्तमा ।<br>
नित्यं दिविष्ठा या राजंस्तपश्चरति दुश्चरम् ॥ १८ ॥<br>
द्वितीया चास्य शयने निद्रायोगमुपाययौ ।<br>
प्रजासंहारसर्गार्थं किमध्यात्मविचिन्तकम् ॥ १९ ॥<br>
सुप्त्वा युगसहस्रं स प्रादुर्भवति कार्यवान् ।<br>
पूर्णे युगसहस्रे तु देवदेवो जगत्पतिः ॥ २० ॥<br>
पितामहो लोकपालाश्चन्द्रादित्यौ हुताशनः ।<br>
ब्रह्मा च कपिलश्चैव परमेष्ठी तथैव च ॥ २१ ॥<br>
देवाः सप्तर्षयश्चैव त्र्यंबकश्च महायशाः ।<br>
वायुः समुद्राः शैलाश्च तस्य देहं समाश्रिताः ॥ २२ ॥<br>
सनत्कुमारश्च महानुभावो<br>
&nbsp;&nbsp;&nbsp;&nbsp;मनुर्महात्मा भगवान् प्रजाकरः ।<br>
पुराणदेवोऽथ पुराणि चक्रे<br>
&nbsp;&nbsp;&nbsp;&nbsp;प्रदीप्तवैश्वानरतुल्यतेजाः ॥ २३ ॥<br>
येन चार्णवमध्यस्थौ नष्टे स्थावरजङ्गमे ।<br>
नष्टे देवासुरगणे प्रणष्टोरगराक्षसे ॥ २४ ॥<br>
योद्धुकामौ सुदुर्धर्षौ दानवौ मधुकैटभौ ।<br>
हतौ प्रभवता तेन तयोर्दत्त्वामितं वरम् ॥ २५ ॥<br>
पुरा कमलनाभस्य स्वपतः सागराम्भसि ।<br>
पुष्करे यत्र सम्भूता देवाः सर्षिगणाः पुरा ॥ २६ ॥<br>
एष पौष्करको नाम प्रादुर्भावो  महात्मनः ।<br>
पुराणे कथ्यते यत्र वेदः श्रुतिसमाहितः ॥ २७ ॥<br>
वाराहस्तु श्रुतिमुखः प्रादुर्भावो महात्मनः ।<br>
यत्र विष्णुः सुरश्रेष्ठो वाराहं रूपमास्थितः ।<br>
महीं सागरपर्यन्तां सशैलवनकाननाम् ॥ २८ ॥<br>
वेदपादो यूपदंष्ट्रः क्रतुदन्तश्चितीमुखः ।<br>
अग्निजिह्वो दर्भरोमा ब्रह्मशीर्षो महातपाः ॥ २९ ॥<br>
अहोरात्रेक्षणो दिव्यो वेदाङ्गश्रुतिभूषणः ।<br>
आज्यनासः स्रुवातुण्डः सामघोषस्वनो महान् ॥ ३० ॥<br>
धर्मसत्यमयः श्रीमान्क्रमविक्रमसत्कृतः ।<br>
प्रायश्चित्तनखो धीरः पशुजानुर्महाभुजाः ॥ ३१ ॥<br>
उद्गात्रन्तो होमलिन्ङ्गः फलबीजमहौषधिः ।<br>
वाय्वन्तरात्मा मन्त्रस्फिग्विकृतः सोमशोणितः ॥ ३२ ॥<br>
वेदिस्कन्धो हविर्गन्धो हव्यकव्यातिवेगवान् ।<br>
प्राग्वंशकायो द्युतिमान् नानादीक्षाभिराचितः ॥ ३३ ॥<br>
दक्षिणाहृदयो योगी महासत्रमयो महान् ।<br>
उपाकर्मोष्ठरुचकः प्रवर्ग्यावर्तभूषणाः ॥ ३४ ॥<br>
नानाछन्दोगतिपथो गुह्योपनिषदासनः ।<br>
छायापत्नीसहायो वै मेरुशृङ्‍ग इवोच्छ्रितः ॥ ३५ ॥<br>
महीं सागरपर्यन्तां सशैलवनकाननाम् ।<br>
एकार्णवजले भ्रष्टामेकार्णवगतां प्रभुः ॥ ३६ ॥<br>
दंष्ट्रया यः समुद्धृत्य लोकानां हितकाम्यया ।<br>
सहस्रशीर्षो देवादिश्चकार पृथिवीं पुनः ॥ ३७ ॥<br>
एवं यज्ञवराहेण भूत्वा भूतहितार्थिना ।<br>
उद्धृता पृथिवी सर्वा सागरांबुधरा पुरा ॥ ३८ ॥<br>
वाराह एष कथितो नारसिंहमतः शृणु ।<br>
यत्र भूत्वा मृगेन्द्रेण हिरण्यकशिपुर्हतः ॥ ३९ ॥<br>
पुरा कृतयुगे राजन्सुरारिर्बलदर्पितः ।<br>
दैत्यानामादिपुर्षश्चचार तप उत्तमम् ॥ ४० ॥<br>
दश वर्षसहस्राणि शतानि दश पञ्च च ।<br>
जपोपवासनिरतः स्थानमौनदृढव्रतः ॥ ४१ ॥<br>
ततः शमदमाभ्यां च ब्रह्मचर्येण चानघ ।<br>
ब्रह्मा प्रीतोऽभवत् तस्य तपसा नियमेन च ॥ ४२ ॥<br>
तं वै स्वयंभूर्भगवान् स्वयमागत्य भूपते ।<br>
विमानेनार्कवर्णेन हंसयुक्तेन भास्वता ॥ ४३ ॥<br>
आदित्यैर्वसुभिः साध्यैर्मरुद्भिर्दैवतैः सह ।<br>
रुद्राइर्विश्वसहायैश्च यक्षराक्षसकिन्नरैः ॥ ४४ ॥<br>
दिशाभिर्विदिशाभिश्च नदीभिः सागरैस्तथा ।<br>
नक्षत्रैश्च मुहूर्तैश्च खेचरैश्च महाग्रहैः ॥ ४५ ॥<br>
देवर्षिभिस्तपोवृद्धैः सिद्धैः सप्तर्षिभिस्तथा ।<br>
राजर्षिभिः पुण्यतमैर्गन्धर्वैश्चाप्सरोगणैः ॥ ४६<br>
चराचरगुरुः श्रीमान् वृतः सर्वैः सुरैस्तथा ।<br>
ब्रह्मा ब्रह्मविदां श्रेष्ठो दैत्यं वचनमब्रवीत् ॥ ४७ ॥<br>
प्रीतोऽस्मि तव भक्तस्य तपसानेन सुव्रत ।<br>
वरं वरय भद्रं ते यथेष्टं काममाप्नुहि ॥ ४८ ॥<br>
हिरण्यकशिपुरुवाच<br>
न देवासुरगन्धर्वा न यक्षोरगराक्षसाः ।<br>
न मानुषाः पिशाशाश्च निहन्युर्मां कथंचन ॥ ४९ ॥<br>
ऋषयो वा न मां शापैः क्रुद्धा लोकपितामह ।<br>
शपेयुस्तपसा युक्ता वरमेतं वृणोम्यहम् ॥ ५० ॥<br>
न शस्त्रेण न चास्त्रेण गिरिणा पादपेन वा ।<br>
न शुष्केण न चार्द्रेण स्यान्न चान्येन मे वधः ॥ ५१ ॥<br>
पाणिप्रहारेणैकेन सभृत्यबलवाहनम् ।<br>
यो मां नाशयितुं शक्तः स मे मृत्युर्भविष्यति ॥ ५२ ॥<br>
भवेयमहमेवार्कः सोमो वायुर्हुताशनः ।<br>
सलिलं चान्तरिक्षं च नक्षत्राणि दिशो दश ॥ ५३ ॥<br>
अहं क्रोधश्च कामश्च वरुणो वासवो यमः ।<br>
धनदश्च धनाध्यक्षो यक्षः किंपुरुषाधिपः ॥ ५४ ॥<br>
एवमुक्तस्तु दैत्येन स्वयंभूर्भगवांस्तदा ।<br>
उवाच दैत्यराजं तं प्रहसन् नृपसत्तम ॥ ५५ ॥<br>
ब्रह्मोवाच<br>
एते दिव्या वरास्तात मया दत्तास्तवाद्भुताः ।<br>
सर्वान्कामानिमांस्तात प्राप्स्यसि त्वं न संशयः ॥ ५६ ॥<br>
एवमुक्त्वा तु भगवाञ्जगामाकाशमेव हि ।<br>
वैराजं ब्रह्मसदनं ब्रह्मर्षिगणसेवितम् ॥ ५७ ॥<br>
ततो देवाश्च नागाश्च गन्धर्वा मुनयस्तथा ।<br>
वरप्रदानं श्रुत्वा ते पितामहमुपस्थिताः ॥ ५८ ॥<br>
विभुं विज्ञापयामासुर्देवा इन्द्रपुरोगमाः ॥ ५९  ॥<br>
देवा ऊचुः<br>
वरेणानेन भगवन् बाधयिष्यति नोऽसुरः ।<br>
ततः प्रसीद भगवन्वधोऽप्यस्य विचिन्त्यताम् ॥ ६० ॥<br>
भगवान् सर्वभूतानां स्वयंभूरादिकृद् विभुः ।<br>
स्रष्टा च हव्यकव्यानामव्यक्तः प्रकृतिर्ध्रुवः ॥ ६१  ॥<br>
ततो लोकहितं वाक्यं श्रुत्वा देवः प्रजापतिः  ।<br>
प्रोवाच भगवान् वाक्यं सर्वान् देवगणांस्तदा ॥ ६२ ॥<br>
अवश्यं त्रिदशास्तेन प्राप्तव्यं तपसः फलम् ।<br>
तपसोऽन्तेऽस्य भगवान्वधं विष्णुः करिष्यति ॥ ६३ ॥<br>
एतच्छ्रुत्वा सुराः सर्वे वाक्यं पङ्कजसंभवात् ।<br>
स्वानि स्थानानि दिव्यानि जग्मुस्ते वै मुदान्विताः ॥ ६४ ॥<br>
लब्धमात्रे वरे चापि सर्वाः सोऽबाधत प्रजाः ।<br>
हिरण्यकशिपुर्दैत्यो वरदानेन दर्पितः ॥ ६५ ॥<br>
आश्रमेषु महाभागान् मुनीन् वै शंसितव्रतान् ।<br>
सत्यधर्मरतान् दान्तान् पुरा धर्षितवांस्तु सः ॥ ६६ ॥<br>
देवांस्त्रिभुवनस्थांस्तु पराजित्य महासुरः ।<br>
त्रैलोक्यं वशमानीय स्वर्गे वसति दानवः ।६७ ॥<br>
यदा वरमदोन्मत्तो न्यवसद्दानवो भुवि ।<br>
यज्ञियान् कृतवान् दैत्यान् देवांश्चैवाप्ययज्ञियान् ॥ ६८ ॥<br>
आदित्याश्च ततो रुद्रा विश्वे च मरुतस्तथा ।<br>
शरण्यं शरणं विष्णुमुपाजग्मुर्महाबलम् ॥ ६९ ॥<br>
वेदयज्ञमयं ब्रह्म ब्रह्मदेवं सनातनम् ।<br>
भूतं भव्यं भविष्यं च प्रभुं लोकनमस्कृतम् ।<br>
नारायणं विभुं देवाः शरणं शरणागताः ॥ ७० ॥<br>
देवा ऊचुः<br>
त्रायस्व  नोऽद्य देवेश हिरण्यकशिपोर्भयात् ।<br>
त्वं हि नः परमो धाता ब्रह्मादीनां सुरोत्तम ॥ ७१ ॥<br>
त्वम् हि नः परमो देवस्त्वं हि नः परमो गुरुः ।<br>
उत्फुल्लाम्बुजपत्राक्षः शत्रुपक्षभयङ्करः ।<br>
क्षयाय दितिवंशस्य शरण्यस्त्वं भवस्व  नः ॥ ७२ ॥<br>
विष्णुरुवाच<br>
भयं त्यजध्वममरा ह्यभयं वो ददाम्यहम् ।<br>
तथैवं त्रिदिवं देवाः प्रतिपत्स्यथ माचिरम् ॥ ७३ ॥<br>
एष तं सगणं दैत्यं वरदानेन दर्पितम् ।<br>
अवध्यममरेन्द्राणां दानवेन्द्रं निहन्म्यहम् ॥ ७४ ॥<br>
वैशंपायन उवाच<br>
एवमुक्त्वा स भगवान् विसृज्य त्रिदशेश्वरान् ।<br>
हिरण्यकशिपो राजन्नाजगाम हरिः सभाम् ॥ ७५ ॥<br>
नरस्य कृत्वार्धतनुं सिंहस्यार्धतनुं प्रभुः ।<br>
नारसिंहेण वपुषा पाणिं संस्पृश्य पाणिना ॥ ७६ ॥<br>
जीमूतघनसंकाशो जीमूतघननिःस्वनः ।<br>
जीमूतघनदीप्तौजा जीमूत इव वेगवान् ॥ ७७ ॥<br>
दैत्यं सोऽतिबलं दीप्तं दृप्तशार्दूलविक्रमम् ।<br>
दृप्तैर्दैत्यगणैर्गुप्तं हतवानेकपाणिना ॥ ७८ ॥<br>
नृसिंह एष कथितो भूयोऽयं वामनोऽपरः ।<br>
यत्र वामनमाश्रित्य रूपं दैत्यविनाशकृत् ॥ ७९ ॥<br>
बलेर्बलवतो  यज्ञे बलिना विष्णुना पुरा ।<br>
विक्रमैस्त्रिभिरक्षोभ्याः क्षोभितास्ते महासुराः ॥ ८० ॥<br>
विप्रचित्तिः शिबिः शङ्कुरयः शङ्कुस्तथैव च ।<br>
अयःशिरा शंकुशिरा हयग्रीवश्च वीर्यवान् ॥ ८१ ॥<br>
वेगवान् केतुमानुग्रः सोमव्यग्रो महासुरः ।<br>
पुष्करः पुष्कलश्चैव वेपनश्च महारथः ॥ ८२ ॥<br>
बृहत्कीर्तिर्महाजिह्वः साश्वोऽश्वपतिरेव च ।<br>
प्रह्लादोऽश्वशिराः कुंभः संह्रादो गगनप्रियः ।<br>
अनुह्रादो हरिहरौ वराहः शङ्‌करो रुजः ॥ ८३ ॥<br>
शरभः शलभश्चैव कुपनः कोपनः क्रथः ।<br>
बृहत्कीर्तिर्महाजिह्वः शङ्‌कुकर्णो महास्वनः ॥ ८४ ॥<br>
दीर्घजिह्वोऽर्कनयनो मृदुचापो मृदुप्रियः  ।<br>
वायुर्यविष्ठो नमुचिः शंबरो विज्वरो महान् ८५ ॥<br>
चन्द्रहन्ता क्रोधहन्ता क्रोधवर्धन एव च ।<br>
कालकः कालकेयश्च वृत्रः क्रोधो विरोचनः ॥ ८६ ॥<br>
गरिष्ठश्च वरिष्ठश्च प्रलम्बनरकावुभौ ।<br>
इन्द्रतापनवातापी केतुमान्बलदर्पितः ॥ ८७ ॥<br>
असिलोमा पुलोमा च वाक्कलः प्रमदो मदः ।<br>
स्वसृमः कालवदनः करालः कैशिकः शरः ॥ ८८ ॥<br>
</div>

<div class="sam">
एकाक्षश्चन्द्रहा राहुः संह्रादः सृमरः स्वनः ।<br>
शतघ्नीचक्रहस्ताश्च तथा परिघपाणयः ॥ ८९ ॥<br>
महाशिलाप्रहरणाः शूलहस्ताश्च दानवाः ।<br>
अश्वयन्त्रायुधोपेता भिन्दिपालायुधास्तथा ॥ ९० ॥<br>
शूलोलूखलहस्ताश्च परश्वधधरास्तथा ।<br>
पाशमुद्गरहस्ता वै तथा मुद्गलपाणयः ॥ ९१ ॥<br>
नानाप्रहरणा घोरा नानावेषा महाजवाः ।<br>
कूर्मकुक्कुटवक्त्राश्च शशोलूकमुखास्तथा ॥ ९२ ॥<br>
खरोष्ट्रवदनाश्चैव वराहवदनास्तथा ।<br>
भीमा मकरवक्त्राश्च क्रोष्टुवक्त्राश्च दानवाः ।<br>
आखुदर्दुरवक्त्राश्च घोरा वृकमुखास्तथा ॥ ९३ ॥<br>
मार्जारगजवक्त्राश्च महावक्त्रास्तथापरे ।<br>
नक्रमेषानना शूरा गोऽजाविमहिषाननाः ॥ ९४ ॥<br>
गोधाशल्यकवक्त्राश्च क्रौञ्चवक्त्राश्च दानवाः ।<br>
गरुडाननाः खड्गमुखा मयूरवदनास्तथा ॥ ९५ ॥<br>
गजेन्द्रचर्मवसनास्तथा कृष्णाजिनांबराः ।<br>
चीरसंवृतदेहाश्च तथा वल्कलवाससः ।<br>
उष्णीषिणो मुकुटिनस्तथा कुण्डलिनोऽसुराः ॥ ९६ ॥<br>
किरीटिनो लम्बशिखाः कम्बुग्रीवाः सुवर्चसः ।<br>
नानावेषधरा दैत्या नानामाल्यानुलेपनाः ॥ ९७ ॥<br>
स्वान्यायुधानि संगृह्य प्रदीप्तान्यतितेजसा ।<br>
क्रममाणं हृषीकेशमुपावर्तन्त सर्वशः ॥ ९८ ॥<br>
प्रमथ्य सर्वान् दैतेयान् पादहस्ततलैः प्रभुः ।<br>
रूपं कृत्वा महाभीमं जहाराशु स मेदिनीम् ॥ ९९ ॥<br>
तस्य विक्रमतो भूमिं चन्द्रादित्यौ स्तनान्तरे ।<br>
नभः प्रक्रममाणस्य नाभ्यां किल समास्थितौ ॥ १०० ॥<br>
परं प्रक्रममाणस्य जानुदेशे स्थितावुभौ ।<br>
विष्णोरतुलवीर्यस्य वदन्त्येवं द्विजातयः ॥ १०१ ॥<br>
हृत्वा स पृथिवीं कृत्स्नां जित्वा चासुरपुङ्‌गवान् ।<br>
ददौ शक्राय त्रिदिवं विष्णुर्बलवतां वरः ॥ १०२ ॥<br>
एष ते वामनो नाम प्रादुर्भावो महात्मनः ।<br>
वेदविद्‌भिर्द्विजैरेवं कथ्यते वैष्णवं यशः ॥ १०३ ॥<br>
भूयो भूतात्मनो विष्णोः प्रादुर्भावो महात्मनः ।<br>
दत्तात्रेय इति ख्यातः क्षमया परया युतः ॥ १०४ ॥<br>
तेन नष्टेषु वेदेषु प्रक्रियासु मखेषु च ।<br>
चातुर्वर्ण्ये  तु संकीर्णे धर्मे शिथिलतां गते ॥ १०५ ॥<br>
अभिवर्धति चाधर्मे सत्ये नष्टेऽनृते स्थिते ।<br>
प्रजासु शीर्यमाणासु धर्मे चाकुलतां गते ॥ १०६ ॥<br>
सहयज्ञक्रिया वेदाः प्रत्यानीता हि तेन वै ।<br>
चातुर्वर्ण्यमसंकीर्णं कृतं तेन महात्मना ॥ १०७ ॥<br>
तेन हैहयराजस्य कार्तवीर्यस्य धीमतः ।<br>
वरदेन वरो दत्तो दत्तात्रेयेण धीमता ॥ १०८ ॥<br>
एतद् बाहूद्वयं यत्ते मृधे मम कृतेऽनघ ।<br>
शतानि दश बाहूनां भविष्यन्ति न संशयः ॥ १०९ ॥<br>
पालयिष्यसि कृत्स्नां च वसुधां वसुधाधिप ।<br>
दुर्निरीक्ष्योऽरिवृन्दानां धर्मज्ञश्च भविष्यसि ॥ ११०  ॥<br>
एष ते वैष्णवः श्रीमान्प्रादुर्भावोऽद्भुतः शुभः ।<br>
कथितो वै महाराज यथाश्रुतमरिंदम ।<br>
भूयश्च जामदग्न्योऽयं प्रादुर्भावो महात्मनः ॥ १११ ॥<br>
यत्र बाहुसहस्रेण विस्मितं दुर्जयं रणे ।<br>
रामोऽर्जुनमनीकस्थं जघान नृपतिं प्रभुः ॥ ११२ ॥<br>
रथस्थं पार्थिवं रामः पातयित्वार्जुनं भुवि ।<br>
धर्षयित्वा यथाकामं क्रोशमानं च मेघवत् ॥ ११३ ॥<br>
कृत्स्नं बाहुसहस्रं च चिच्छेद भृगुनन्दनः ।<br>
परश्वघेन दीप्तेन ज्ञातिभिः सहितस्य वै ॥ ११४ ॥<br>
कीर्णा क्षत्रियकोटीभिर्मेरुमन्दरभूषणा ।<br>
त्रिःसप्तकृत्वः पॄथिवी तेन निःक्षत्रिया कृता ॥ ११५  ॥<br>
कृत्वा निःक्षत्रियां चैव भार्गवः सुमहातपाः ।<br>
सर्वपापविनाशाय वाजिमेधेन चेष्टवान् ॥ ११६ ॥<br>
तस्मिन् यज्ञे महादाने दक्षिणां भृगुनन्दनः ।<br>
मारीचाय ददौ प्रीतः कश्यपाय वसुंधराम् ॥ ११७ ॥<br>
वारुणांस्तुरगाञ्छीघ्रान् रथं च रथिनां वरः ।<br>
हिरण्यमक्षयं धेनूर्गजेन्द्रांश्च महामनाः ।<br>
ददौ तस्मिन् महायज्ञे वाजिमेधे महायशाः ॥ ११८ ॥<br>
अद्यापि च हितार्थाय लोकानां भृगुनन्दनः ।<br>
चरमाणस्तपो दीप्तं जामदग्न्यः पुनः पुनः ।<br>
तिष्ठते देववद् धीमान् महेन्द्रे पर्वतोत्तमे ॥ ११९  ॥<br>
एष विष्णोः सुरेशस्य शाश्वतस्याव्ययस्य च ।<br>
जामदग्न्य इति ख्यातः प्रादुर्भावो महात्मनः ॥ १२० ॥<br>
चतुर्विंशे युगे चापि विश्वामित्रपुरःसरः ।<br>
राज्ञो दशरथस्याथ पुत्रः पद्मायतेक्षणः ॥ १२१ ॥<br>
कृत्वाऽऽत्मानं महाबाहुश्चतुर्धा प्रभुरीश्वरः ।<br>
लोके राम इति ख्यातस्तेजसा भास्करोपमः ॥ १२२ ॥<br>
प्रसादनार्थं लोकस्य रक्षसां निधनाय च ।<br>
धर्मस्य च विवृद्ध्यर्थं जज्ञे तत्र महायशाः ॥ १२३ ॥<br>
तमप्याहुर्मनुष्येन्द्रं सर्वभूतपतेस्तनुम् ।<br>
यस्मै दत्तानि चास्त्राणि विश्वामित्रेण धीमता ॥ १२४ ॥<br>
वधार्थं देवशत्रूणां दुर्धराणि सुरैरपि ।<br>
यज्ञविघ्नकरो येन मुनीनां भावितात्मनाम् ॥ १२५ ॥<br>
मारीचश्च सुबाहुश्च बलेन बलिनां वरौ ।<br>
निहतौ च निराशौ च कृतौ तेन महात्मना ॥ १२६ ॥<br>
वर्तमाने मखे येन जनकस्य महात्मनः ।<br>
भग्नं माहेश्वरं चापं क्रीडता लीलया पुरा ॥ १२७ ॥<br>
यः समाः सर्वधर्मज्ञश्चतुर्दश वनेऽवसत् ।  ॥<br>
लक्ष्मणानुचरो रामः सर्वभूतहिते रतः ॥ १२८ ॥<br>
रूपिणी यस्य पार्श्वस्था सीतेति प्रथिता जनैः ।<br>
पूर्वोचिता तस्य लक्ष्मीर्भर्तारमनुगच्छति ॥ १२९ ॥<br>
चतुर्दश तपस्तप्त्वा वने वर्षाणि राघवः ।<br>
जनस्थाने वसन् कार्यं त्रिदशानां चकार ह ॥ १३० ॥<br>
सीतायाः पदमन्विच्छँल्लक्ष्मणानुचरो विभुः ।<br>
विराधं च कबन्धं च राक्षसौ भीमविक्रमौ ।<br>
जघान पुरुषव्याघ्रौ गन्धर्वौ शापवीक्षितौ ॥ १३१ ॥<br>
हुताशनार्केन्दुतडिद्घनाभैः ॥<br>
&nbsp;&nbsp;&nbsp;&nbsp;प्रतप्तजाम्बूनदचित्रपुङ्खैः ।<br>
महेन्द्रवज्राशनितुल्यसारैः  ॥<br>
&nbsp;&nbsp;&nbsp;&nbsp;शरैः शरीरेण वियोजितौ बलात् ॥ १३२ ॥<br>
सुग्रीवस्य कृते येन वानरेन्द्रो महाबलः ।<br>
वाली विनिहतो युद्धे सुग्रीवश्चाभिषेचितः ॥ १३३ ॥<br>
देवासुरगणानां हि यक्षगन्धर्वभोगिनाम् ।<br>
अवध्यं राक्षसेन्द्रं तं रावणं युधि दुर्जयम् ॥ १३४ ॥<br>
युक्तं राक्षसकोटीभिर्नीलाञ्जनचयोपमम् ।<br>
त्रैलोक्यरावणं घोरं रावणं राक्षसेश्वरम् ॥ १३५ ॥<br>
दुर्जयं दुर्धरं दृप्तं शार्दूलसमविक्रमम् ।<br>
दुर्निरीक्ष्यं सुरगणैर्वरदानेन दर्पितम् ॥ १३६ ॥<br>
जघान सचिवैः सार्धं ससैन्यं रावणं युधि ।<br>
महाभ्रघनसंकाशं महाकायं महाबलम् ॥ १३७ ॥<br>
तमागस्कारिणं घोरं पौलस्त्यं युधि दुर्जयम् ।<br>
सभ्रातृपुत्रसचिवं ससैन्यं क्रूरनिश्चयम् ॥ १३८ ॥<br>
रावणं निजघानाशु रामो भूतपतिः पुरा ।   ॥<br>
मधोश्च तनयो दृप्तो लवणो नाम दानवः ॥ १३९ ॥<br>
हतो मधुवने वीरो वरदृप्तो महासुरः ।<br>
समरे युद्धशौण्डेन तथ चआन्ये.पि राक्षसाः ॥ १४० ॥<br>
एतानि कृत्वा कर्माणि रामो धर्मभृतां वरः ।<br>
दशाश्वमेधाञ्जारूथ्यानाजहार निरर्गलान् ॥ १४१ ॥<br>
नाश्रूयन्ताशुभा वाचो नाकुलं मारुतो ववौ ।<br>
न वित्तहरणं त्वासीद् रामे राज्यं प्रशासति ॥ १४२ ॥<br>
पर्यदेवन्न विधवा नानर्थाश्चाभवंस्तदा ।<br>
सर्वमासीज्जगद् दान्तम् रामे राज्यं प्रशासति ॥ १४३ ॥<br>
न प्राणिनां भयं चापि जलानिलनिघातजम् ।<br>
न च स्म वृद्धा बालानां प्रेतकार्याणि कुर्वते ॥ १४४ ॥<br>
ब्रह्म पर्यचरत् क्षत्रं विशः क्षत्रमनुव्रताः ।<br>
शूद्राश्चैव हि वर्णांस्त्रीञ्छुष्रूषन्त्यनहंकृताः ।<br>
नार्यो नात्यचरन् भर्तॄन् भार्यां नात्यचरत् पतिः ॥ १४५ ॥<br>
सर्वमासीज्जगद् दान्तं निर्दस्युरभवन्मही ।<br>
राम एकोऽभवद् भर्ता रामः पालयिताभवत् ॥ १४६ ॥<br>
आयुर्वर्षसहस्राणि तथा पुत्रसहस्रिणः ।<br>
अरोगाः प्राणिनश्चासन् रामे राज्यं प्रशासति ॥ १४७ ॥<br>
देवतानामृषीणां च मनुष्याणां च सर्वशः ।<br>
पृथिव्यां समवायोऽभूद् रामे राज्यं प्रशासति ॥ १४८ ॥<br>
गाथा अप्यत्र गायन्ति ये पुराणविदो जनाः ।<br>
रामे निबद्धतत्त्वार्था माहात्म्यं तस्य धीमतः ॥ १४९ ॥<br>
श्यामो युवा लोहिताक्षो दीप्तास्यो मितभाषिता ।<br>
आजानुबाहुः सुमुखः सिंहस्कन्धो महाभुजः ॥ १५० ॥<br>
दश वर्षसहस्राणि दश वर्षशतानि च ।<br>
अयोध्याधिपतिर्भूत्वा रामो राज्यमकारयत् ॥ १५१  ॥<br>
ऋक्सामयजुषां घोषो ज्याघोषश्च महात्मनः ।<br>
अव्युच्छिन्नोऽभवद् राज्ये दीयतां भुज्यतामिति ॥ १५२ ॥<br>
सत्त्ववान्गुणसंपन्नो दीप्यमानः स्वतेजसा ।<br>
अतिचन्द्रं च सूर्यं च रामो दाशरथिर्बभौ ॥ १५३ ॥<br>
ईजे क्रतुशतैः पुण्यैः समाप्तवरदक्षिणैः ।<br>
हित्वायोध्यां दिवं यातो राघवः स महाबलः ॥ १५४ ॥<br>
एवमेषा महाबाहुरिक्ष्वाकुकुलनन्दनः ।<br>
रावणं सगणं हत्वा दिवमाचक्रमे प्रभुः ॥ १५५ ॥<br>
वैशंपायन उवाच  <br>
अपरः केशवस्यायं प्रादुर्भावो महात्मनः ।<br>
विख्यातो माथुरे कल्पे सर्वलोकहिताय वै ॥ १५६ ॥<br>
यत्र शाल्वं च मैन्दं च द्विविदं कंसमेवच ।<br>
अरिष्टमृषभं केशिं पूतनां दैत्यदारिकाम् ॥ १५७ ॥<br>
नागं कुवलयापीडं चाणूरं मुष्टिकं तथा ।<br>
दैत्यान्मानुषदेहस्थान् सूदयामास वीर्यवान् ॥ १५८ ॥<br>
छिन्नं बाहुसहस्रं च बाणस्याद्भुतकर्मणः ।<br>
नरकस्य हतः संख्ये यवनश्च महाबलः ॥ १५९ ॥<br>
हृतानि च महीपानां सर्वरत्नानि तेजसा ।<br>
दुराचाराश्च निहताः पार्थिवाश्च महीतले ॥ १६० ॥<br>
नवमे द्वापरे विष्णुरष्टाविंशे पुराभवत् ।<br>
वेदव्यासस्तथा जज्ञे जातूकर्ण्यपुरःसरः ॥ १६१ ॥<br>
एको वेदश्चतुर्धा तु कृतस्तेन महात्मना ।<br>
जनितो भारतो वंशः सत्यवत्याः सुतेन च ॥ १६२ ॥<br>
एते लोकहितार्थाय प्रादुर्भावा महात्मनः ।<br>
अतीताः कथिता राजन्कथ्यन्ते चाप्यनागताः ॥ १६३ ॥<br>
कल्किर्विष्णूयशा नाम शंभलं ग्रामके द्विजः ।<br>
सर्वलोकहितार्थाय भूयश्चोत्पत्स्यते प्रभुः ॥ १६४ ॥<br>
दशमो भाव्यसंपन्नो याज्ञवल्क्यपुरःसरः ।<br>
क्षपयित्वा च तान् सर्वान् भाविनार्थेन चोदितान् ॥ १६५ ॥<br>
गङ्‌गायमुनयोर्मध्ये निष्ठां प्राप्स्यति सानुगः ।<br>
ततः कुले व्यतीते तु सामात्ये सहसैनिके ॥ १६६ ॥<br>
नृपेष्वथ प्रनष्टेषु तदा त्वप्रग्रहाः प्रजाः ।<br>
रक्षणे विनिवृत्ते च हत्वा चान्योन्यमाहवे ॥ १६७ ॥<br>
परस्परहृतस्वाश्च निराक्रन्दाः सुदुःखिताः ।<br>
एवं कष्टमनुप्राप्ताः कलिसन्ध्यांशकं तदा ॥ १६८ ॥<br>
प्रजाः क्षयं प्रयास्यन्ति सार्धं कलियुगेन ह ।<br>
क्षीणे कलियुगे तस्मिंस्ततः कृतयुगं पुनः ।<br>
प्रपत्स्यते यथान्यायं स्वभावादेव नान्यथा ॥ १६९ ॥<br>
एते चान्ये च बहवो दिव्या देवगुणैर्युताः ।<br>
प्रादुर्भावाः पुराणेषु गीयन्ते ब्रह्मवादिभिः ॥ १७० ॥<br>
यत्र देवापि मुह्यन्ति प्रादुर्भावानुकीर्तने ।<br>
पुराणं वर्तते यत्र वेदश्रुतिसमाहितम् ॥ १७१ ॥<br>
एतदुद्देशमात्रेण प्रादुर्भावानुकीर्तनम् ।<br>
कीर्तितं कीर्तनीयस्य सर्वलोकगुरोः प्रभोः ॥ १७२ ॥<br>
प्रीयन्ते पितरस्तस्य प्रादुर्भावानुकीर्तनात् ।<br>
विष्णोरतुलवीर्यस्य यः शृणोति कृताञ्जलिः ॥ १७३ ॥<br>
एतास्तु योगेश्वरयोगमायाः <br>
&nbsp;&nbsp;&nbsp;&nbsp;श्रुत्वा नरो मुच्यति सर्वपापैः ।<br>
ऋद्धिं समृद्धिं विपुलांश्च भोगान् <br>
&nbsp;&nbsp;&nbsp;&nbsp;प्राप्नोति सर्वं भगवत्प्रसादात् ॥ १७४ ॥<br>
इति श्रीमन्महाभारते खिलेषु हरिवंशे  हरिवंशपर्वणि <br>
प्रादुर्भावानुसङ्‌ग्रहो नामैकचत्वारिंशोऽध्यायः  <br>
</div>
<clear></clear>
<br clear="left"><hr width="90%">

<h3>विष्ण्ववतारवर्णनम् - </h3>

<div class="anu1">

</div>
<clear></clear>
<br clear="left"><hr width="90%">

<p class="end">इति श्रीमहाभारते खिलेषु हरिवंशपर्वणि <br>विष्ण्ववतारवर्णनं नामैकचत्वारिंशोऽध्यायः   ॥ ४१ ॥   <br>
अध्याय एकेचाळिसावा समाप्त </p>

<p style="text-align:right;margin-right:30px; font-size:1.5em;"><a href="#top">GO TOP</a></p><br><br>

</td></tr></table></body></html>


